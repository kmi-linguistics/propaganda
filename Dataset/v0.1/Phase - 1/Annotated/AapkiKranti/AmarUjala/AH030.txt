केंद्र सरकार के निर्देश पर प्रदेश सरकार ने राज्य की सभी सीमाएं सील कर दी हैं। मुख्य सचिव राजेंद्र कुमार तिवारी ने अधिकारियों से कहा है कि जो जहां है, वहीं उसे आवश्यक सुविधा उपलब्ध कराएं। तिवारी सोमवार को कोविड-19 के संबंध में अन्य राज्यों में रह रहे प्रदेश के लोगों की मदद के लिए नामित नोडल अधिकारियों को संबोधित कर रहे थे।
मुख्य सचिव ने कहा कि फोन कॉल पर घर वापस आने का अनुरोध किए जाने पर उन्हें विनम्रतापूर्वक समझाया जाए कि केंद्र सरकार के निर्देशानुसार यूपी का बॉर्डर सील कर दिया गया है। ऐसे में जो जहां हो, वह वहीं रुके, तभी लॉकडाउन का मकसद सफल होगा। यात्रा के अलावा उनकी हर समस्या का समाधान उसी स्थान पर करा दिया जाएगा।

उन्हें यह भी बताएं कि केंद्र सरकार के निर्देशानुसार लॉकडाउन की वजह से काम पर न जाने तथा वर्क फ्रॉम होम की दशा में उनको वेतन और मजदूरी भी दी जाएगी। मकान मालिक किराया भी नहीं लेगा। अन्य राज्यों के यूपी में रह रहे लोगों की भी हरसंभव सहायता की जाए। मुख्य सचिव ने अफसरों को फिर निर्देश दिए कि कंट्रोल रूम में 24 घंटे फोन रिसीव होना चाहिए। कंट्रोल रूम में रिसीव कॉल तथा समाधान का विवरण भी रजिस्टर में दर्ज कराएं।

प्रभावित व्यक्ति की समस्या का समाधान स्थानीय प्रशासन की मदद से किया जाए और फीडबैक भी प्राप्त किया जाए। शेल्टर होम व भोजन वितरण के स्थान, फोन नंबर इत्यादि की सूचना भी नोडल ऑफिसर्स को उपलब्ध कराने के निर्देश दिए गए।

इसकी सूचना ऑनलाइन सार्वजनिक कराने की जिम्मेदारी राजस्व विभाग को दी गई है। इससे प्रभावित लोगों के फोन आने पर जानकारी दी जा सकेगी।
