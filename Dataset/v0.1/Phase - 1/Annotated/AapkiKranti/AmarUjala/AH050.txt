उत्तर-पूर्वी दिल्ली में हुई हिंसा पर राजनीतिक दलों में आरोप-प्रत्यारोप का दौर चल रहा है। वायरल हुए एक वीडियो में दावा किया जा रहा है कि आम आदमी पार्टी के पार्षद ताहिर हुसैन ने हिंसा को भड़काने का काम किया। भाजपा हिंसा को लेकर आम आदमी पार्टी पर हमलावर हो गई है। पार्टी ने इसे सोची-समझी साजिश बताया है। भाजपा प्रवक्ता प्रवीण शंकर कपूर ने आप पार्षद ताहिर हुसैन को तुरंत हिरासत में लेने की मांग की है। कहा है कि वह लापता हो सकते हैं। खुद को जख्मी कर भाजपा पर झूठे आरोप लगा सकते हैं।
दंगा सोची-समझी साजिश : तिवारी
प्रदेश भाजपा अध्यक्ष मनोज तिवारी ने ट्वीट किया है कि आप पार्षद ताहिर हुसैन के घर तेजाब की थैलियां, पेट्रोल बम, कट्टों में भरे पत्थरों की बरामदगी से दंगे की सोची-समझी साजिश बेनकाब हो गई है। किस-किस के निर्देश पर वह देश के खिलाफ षड्यंत्र कर रहा था? उसके मोबाइल को जब्त कर जांच हो और दोषियों को तत्काल सजा मिले।
केजरीवाल आपकी चुप्पी खतरनाक है : गंभीर
पूर्वी दिल्ली के भाजपा सांसद गौतम गंभीर ने मुख्यमंत्री अरविंद केजरीवाल पर हमला बोला है। गंभीर ने अंकित शर्मा की हत्या पर केजरीवाल की चुप्पी को लेकर सवाल किया और कहा कि ये चुप्पी खतरनाक है। गंभीर ने ट्वीट किया है कि आईबी जवान अंकित शर्मा की हत्या कर शव नाले में फेंक देना, घर में दंगाइयों को पनाह देना और पेट्रोल बम फेंकना। ऐसे आरोप एक प्रतिनिधि पर लग रहें हैं। अगर ये साबित होता है तो ताहिर हुसैन को ना जनता माफ करेगी ना कानून और ना भगवान। अरविंद केजरीवाल आपकी खामोशी खतरनाक है।
केजरीवाल और संजय सिंह की भूमिका : मिश्रा
भाजपा नेता कपिल मिश्रा ने भी ताहिर हुसैन पर आरोप लगाया। मिश्रा ने ट्वीट किया कि डंके की चोट पर कह रहा हूं अगर दंगों के दिनों की ताहिर हुसैन के फोन के कॉल डिटेल्स खुल गई तो दंगों में और अंकित शर्मा की हत्या में संजय सिंह और केजरीवाल दोनों की भूमिका सामने आ जाएगी।
कोई भी हो, कार्रवाई होनी चाहिए : संजय सिंह
ताहिर हुसैन पर हिंसा में शामिल होने के आरोप पर आम आदमी पार्टी के राज्यसभा सांसद संजय सिंह ने कहा कि कोई भी हो, किसी पार्टी का हो, कार्रवाई की जानी चाहिए। ताहिर पहले ही बयान दे चुके हैं। उन्होंने सभी जानकारी पुलिस को दी और प्रोटेक्शन की मांग की, लेकिन पुलिस 8 घंटे बाद पहुंची। जहां तक ताहिर हुसैन का सवाल है, उन्होंने बयान जारी किया। उनके घर के अंदर भीड़ घुसी तो पुलिस को जानकारी दी। लगातार अपने को बचाने कोे लिए पुलिस से मदद मांगी। 


