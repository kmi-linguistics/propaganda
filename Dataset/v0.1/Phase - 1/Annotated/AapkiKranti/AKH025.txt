कोरोना महामारी के कारण लॉकडाउन के दौरान दिल्ली में फंसे लगभग 350 पंजाबियों को आज दिल्ली सरकार ने डाक्टरी जांच करवाने के उपरांत फिटनैस्स प्रमाण पत्र देकर पंजाब के लिए रवाना किया। पंजाब के अलग-अलग जिलों से सम्बन्धित यह पंजाबी दिल्ली में गुरुद्वारा मजनूं का टीला समेत विभिन्न स्थानों पर एकांतवास थे।

दिल्ली के तिलक नगर से ‘आप’ विधायक और पंजाब मामलों के इंचार्ज जरनैल सिंह और तिमारपुर हलके से विधायक दिलीप पांडेय ने स्थानीय आधिकारियों की मौजूदगी में इन पंजाबियों को पंजाब के लिए रवाना किया और इसके लिए दिल्ली सरकार के साथ-साथ पंजाब और केंद्र सरकार का धन्यवाद किया। ‘आप’ हेडक्वार्टर से जारी बयान के द्वारा जरनैल सिंह ने बताया कि पंजाब से सम्बन्धित इन नागरिकों को अलग-अलग स्थानों पर क्वारंटाइन किया हुआ था। इस दौरान इनके रहन-सहन से लेकर लगातार डाक्टरी जांच के उच्च प्रबंध किए गए, जिनसे यह सभी नागरिक पूरी तरह से संतुष्ट हैं। जरनैल सिंह ने बताया कि पंजाब विधान सभा में विपक्ष के नेता हरपाल सिंह चीमा इन पंजाबियों और दिल्ली सरकार के दरमियान लगातार पैरवी कर रहे थे। हरपाल सिंह चीमा की तरफ से लिखे गए पत्रों के हवाले से मुख्यमंत्री कैप्टन अमरिन्दर सिंह ने 28अप्रैल को भरोसा दिया था कि पंजाब सरकार इन की घर वापसी के लिए जरुरी कदम उठा रही है। जरनैल सिंह ने बताया कि दिल्ली की केजरीवाल सरकार, पंजाब की कैप्टन अमरिन्दर सिंह सरकार और केंद्र सरकार के यत्नों से यह सभी नागरिक पूरी तरह तंदरुस्त हैं, इन सब को रास्ते के लिए सैनीटाइजर समेत बाकी जरूरी चीजें मुहैया करवाई गई हैं, फिर भी सावधानी के तौर पर पंजाब सरकार इन को पंजाब में अपेक्षित एकांतवास रख कर इनको घरों में भेजना यकीनी बनाए। 
