आम आदमी पार्टी(आप) का प्रवासी मजदूरों की घर वापसी के मुद्दे पर राज्य स्तरीय एक दिवसीय उपवास का कार्यक्रम बुधवार 13मई को आयोजित किया जाएगा।

आम आदमी पार्टी बिहार के प्रदेश अध्यक्ष सुशील सिंह ने बताया कि पार्टी का प्रदेश स्तरीय एक दिवसीय उपवास का कार्यक्रम बिहार के सभी जिले में पार्टी के हजारों कार्यकर्ता अपने-अपने अपने घरों में करेंगे। उन्होंने बताया कि पार्टी कार्यकर्ता अपने-अपने घरों में सोशल डिस्टेंसिंग और कोरोना महामारी के से बचाव के नियमों का पालन करते हुए एक दिवसीय उपवास करेंगे।

वहीं, पार्टी प्रवक्ता चंद्र भूषण ने आरोप लगाया कि राज्य की नीतीश सरकार दिल्ली और देश के अन्य भागों में अन्य राज्यों में फंसे मजदूरों, मजलूम कामगारों और  असहायों को बिहार उनके अपने घर वापस नहीं बुला रही है। दिल्ली की केजरीवाल सरकार घर वापसी के इच्छुक मजदूरों को 100ट्रेनों से भेजना चाहती है लेकिन सीएम नीतीश सरकार इजाजत नहीं दे रही है।

उन्होंने नीतीश सरकार पर आरोप लगाया कि जब कोटा से छात्रों को बुलाया जा सकता है और विदेशों में फंसे लोगों को बुलाया जा सकता है तो फिर मजदूरों-कामगारों को उनके घर क्यों नहीं भेजा जा सकता है। उन्होंने यह भी आरोप लगाया की गुजरात, महाराष्ट्र में आदि राज्यों में बिहारी मजदूरों पर जुल्म ढाए जा रहे हैं। वे मजदूर भूखे-प्यासे हैं और घर आना चाहते हैं लेकिन उनके लिए न तो वाहन की व्यवस्था की गई न ही ट्रेन की व्यवस्था है। 
