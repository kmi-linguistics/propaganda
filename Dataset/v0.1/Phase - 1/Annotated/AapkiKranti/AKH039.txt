कोरोना संकट से निपटने के लिए लगाए गए लॉकडाउन को करीब 2महीने होने जा रहे हैं, लॉकडाउन की वजह से उद्योग-धंधे ठप हैं, देश और राज्य की अर्थव्यवस्था पूरी तरह से बर्बाद हो रही है। उद्योगों को पटरी पर लाने के आड में देश के छह राज्य अपने श्रम कानूनों में कई बड़े श्रमिक विरोधी बदलाव कर चुके हैं। श्रम कानूनों में बदलाव की शुरूआत राजस्थान की गहलोत सरकार ने काम के घंटों में बदलाव को लेकर किया। इसके बाद मध्यप्रदेश की शिवराज सरकार ने बदलाव किया तो 7मई को उत्तरप्रदेश और गुजरात ने भी लगभग 3साल के लिए श्रम कानूनों में बदलावों की घोषणा कर दी। अब महाराष्ट्र, ओडिशा और गोवा सरकार ने भी अपने यहां श्रमिक विरोधी बदलाव कर दिए हैं। राज्य सरकारों द्वारा औद्योगिक विवाद अधिनियम और कारखाना अधिनियम, 'पेमेंट ऑफ वेजेज एक्ट 1936' सहित प्रमुख अधिनियमों में संशोधन किए हैं। ट्रेड यूनियन एक्ट 1926 को 3साल के लिए रोक दिया गया है। श्रमिकों के 38 कानूनों में बदलाव किये है, जिससे ILO कन्वेंशन 87, सामूहिक सौदेबाजी का अधिकार(ILO कन्वेंशन 98), ILO कन्वेंशन 144 और साथ ही अंतरराष्ट्रीय स्तर पर स्वीकृत आठ घंटे के कार्य दिवस का घोर उल्लंघन हो रहा है। राज्य सरकारें हवाला दे रही है कि कोविड-19 के चलते उद्योग सेक्टर अत्यधिक दबाव में है। जहां आज भी मुख्य हाईवे रोड मजदूर लोग देश के अलग-अलग प्रदेशों से अपने प्रदेश-गांव-शहर के लिए पैदल चलते देखे जा सकते हैं, जहां एक ओर कोरोना वायरस की मार से पूरा देश जल रहा है, वही दूसरी ओर राज्य सरकारें उद्योगों की हिस्सेदारी को लेकर चिंतिंत नजर आ रही है, लेकिन श्रमिकों की उद्योगों में योगदान का कोई जिक्र नहीं किया जा रहा है।

जैसा की ज्ञात है श्रमिक एक अनपढ़ व्यक्ति नहीं होता है, आईटीआई, वोकेशनल ट्रेनिंग, हायर सेकेंडरी करने के पश्चात अर्ध-कुशल, कुशल एवं उच्च-कुशल को श्रमिक विभाग के नियमानुसार किसी भी उद्योग या ठेकेदारी प्रथा में नौकरी दी जाती है, अब जिस प्रकार राज्य सरकारों ने श्रमिक नियमों में उद्योगों को बढ़ावा देने का हवाला देते हुए नियमों को शिथिल किया है, उससे श्रमिक वर्ग पूरी तरह उद्योगपतियों एवं ठेकेदारी प्रथा के हाथों की कठपुतली बन जाएगा। क्योंकि राज्य सरकारों ने उन तमाम प्रावधानों को समाप्त कर दिया है, जिसके माध्यम से उद्योगपतियों ठेकेदारी प्रथा के हाथों पीड़ित होने पर श्रम न्यायालय एवं न्यायालय की शरण में जा सकता था। उद्योगपतियों को नियमों के जरिए उद्योग बढ़ावा देने के लिए श्रमिकों से अब 8घंटे की जगह शिफ्ट को 12घंटे का कर दिया है उद्योगपतियों को यह छूट दी जा रही है कि वह सुविधा के अनुसार शिफ्ट(पाली, पारी) में भी बदलाव कर सकते हैं, जिस प्रकार कानून में संशोधन किया गया है उससे यह स्पष्ट प्रतीत होता है कि राज्य सरकारों का यह निर्णय पूर्णत: श्रमिक विरोधी है, इसे लागू होने से श्रमिकों के अधिकारों का हनन होगा। 
