दिल्ली सरकार कंस्ट्रक्शन वर्क से जुड़े पंजीकृत मजदूरों को इस माह भी 5-5हजार रुपये की सहायता राशि देगी। दिल्ली सरकार ने यह फैसला लॉकडाऊन को बढ़ाए जाने के कारण आर्थिक तंगी से जूझ रहे मजदूरों को राहत देने के लिए किया है। दिल्ली के मुख्यमंत्री अरविंद केजरीवाल ने ट्वीट कर बताया है कि दिल्ली में कंस्ट्रक्शन का काम करने वाले मजदूरों को इस महीने एक बार फिर दिल्ली सरकार 5-5हजार रुपये की सहायता राशि देगी।

दिल्ली के श्रम मंत्री गोपाल राय ने सोमवार को सभी संबंधित अधिकारियों के साथ अहम बैठक की। कैबिनेट मंत्री गोपाल राय ने कहा कि सरकार ने फैसला लिया है कि श्रम विभाग में पंजीकृत कंस्ट्रक्शन मजदूरों के खाते में इस माह फिर 5-5हजार रुपये भेजे जाएंगे। इससे दिल्ली में रहने वाले करीब चालीस हजार मजदूर लाभांवित होंगे, इन मजदूरों को पिछले माह भी सरकार ने 5-5हजार रुपये की सहायता राशि दी थी।

कैबिनेट मंत्री गोपाल राय ने कहा कि दिल्ली के अंदर बड़े पैमाने पर कंस्ट्रक्शन वर्कर रहते हैं। लाॅकडाउन की वजह से सभी काम-धंधे बंद हैं। इसलिए मजदूरों को अपनी जिंदगी को चलाने के लिए दिक्कतें आ रही हैं। लिहाजा, दिल्ली सरकार ने जितने भी पंजीकृत कंस्ट्रक्शन मजदूर हैं, उनके खाते में 5-5हजार रुपये भेजे थे। उसके बाद लॉकडाऊन बढ़ा दिया गया। इसलिए सरकार ने फैसला लिया है कि कंस्ट्रक्शन मजदूरों के खाते में इस महीने के लिए एक बार फिर 5-5हजार रुपये और दिए जाएंगे, यह धनराशि कल से उनके खाते में भेजी जाएगी, ताकि मजदूर अपनी जिंदगी को थोड़ा सा आसान बना सकें। दिल्ली में पंजीकृत करीब 39600मजदूर हैं, जिनके खाते में यह पैसे भेजे जाएंगे। इन लोगों के खाते में पिछले माह भी पैसा भेजा गया था। कैबिनेट मंत्री गोपाल राय ने कहा कि इसके साथ ही अभी बहुत सारे मजदूरों का फोन आ रहा था कि उनका रिन्यूअल नहीं हुआ है, और पंजीकरण नहीं हो पाया है। इसके लिए दिल्ली सरकार ने आज सभी अधिकारियों के साथ बैठक की। इस बैठक में निर्णय लिया गया है कि चूंकि अभी दिल्ली में कोरोना की वजह से लाॅकडाउन है और इस स्थिति में किसी तरह की भदगड़ न मचे। इसलिए पंजीकरण की प्रक्रिया को बदला जा रहा है। सरकार दिल्ली के अंदर 15मई से ऑनलाइन पंजीकरण खोलने जा रही है। इसके लिए सरकार एक वेबसाइट का लिंक जारी करेगी। कोई भी कहीं से भी ऑनलाइन अपना रजिस्ट्रेशन कर सकता है। किसी का सहयोग लेकर भी पंजीकरण करा सकता है। जरूरी कागजात की फोटो काॅपी उस पर अपलोड करनी होगी। यह पंजीकरण की प्रक्रिया 15 से 25मई तक चलेगी। उसके बाद जितने लोगों का फार्म आ जाएगा, उनका 25मई के बाद सत्यापन किया जाएगा। पंजीकरण करने वाले लोगों को एक बार लेबर डिपार्टमेंट के पंजीकरण कार्यालय में अपने प्रमाण पत्रों की मूल काॅपी लेकर आना पड़ेगा। वहां पर प्रमाण पत्रों का सत्यापन होगा और वे लोग कहीं से भी अपना प्रिंट आउट निकाल सकते हैं।

टोकन के जरिए 50-50लोग श्रम विभाग में अपना सत्यापन कराएंगे- गोपाल राय

कैबिनेट मंत्री गोपाल राय ने कहा कि हम लोग सत्यापन कराने के लिए सिस्टम बना रहे हैं कि श्रम विभाग के कार्यालय में 50-50लोगों को मैसेज भेज कर टोकन दिया जाएगा और टोकन प्राप्त करने वाले लोगों को ही विभाग में आना होगा। यह सब कोरोना के मद्देनजर सोशल डिस्टेंसिंग का पालन कराने के लिए किया जा रहा है। उन 50लोगों का सत्यापन होने के बाद अगले दिन अन्य 50लोगों को सत्यापन के लिए बुलाया जाएगा। अभी 15मई से ऑनलाइन पंजीकरण की प्रकिया शुरू होने जा रही है, ताकि नए मजदूरों का भी पंजीकरण हो सके और उनको भी दिल्ली सरकार मदद कर सके। कैबिनेट मंत्री गोपाल राय ने कहा कि कई लोगों को यह भ्रम है कि कंस्ट्रक्शन वर्क में कौन-कौन लोग पंजीकरण कर सकते हैं और किन-किन लोगों का कार्ड बन सकता है। उन्होंने स्पष्ट करते हुए कहा कि दिल्ली के अंदर बढ़ई, कारपेंटर इसमें अपना पंजीकरण करा सकते हैं, उनको इसका फायदा मिल सकता है। ग्राइंडर वर्कर, कंस्ट्रक्शन साइट पर तैनात चौकीदार अपना पंजीकरण करा सकते हैं, उनको इसका फायदा मिल सकता है। कंक्रीट मिक्चर वालों को इसका फायदा मिल सकता है। इसके अलावा, क्रेन ऑपरेटर इलेक्ट्रिशियन, फीटरमैन, लोहार, पंप ऑपरेटर, राजमिस्त्री, टाइल्स स्टोन फीटर, वेल्डर, कूली, बेलदार और मजूदरों को यह फायदा मिल सकता है। यह सभी कंस्ट्रक्शन वर्कर की श्रेणी में आते हैं। ऑनलाइन पंजीकरण के दौरान अपलोड किए जाने वाले जरूरी कागजात की सूची 15मई को जारी की जाएगी। पात्र मजदूर इन कागजातों की मदद से अपना पंजीकरण करा सकते हैं, इन्हें कंस्ट्रक्शन वर्कर की जो भी सुविधाएं हैं, वह सभी मिलेंगी। 
