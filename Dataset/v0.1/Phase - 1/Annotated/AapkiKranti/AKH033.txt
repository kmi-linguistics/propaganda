आम आदमी पार्टी(आप) पंजाब के प्रवक्ता और विधायक कुलतार सिंह संधवां ने बहुचर्चित पूर्व डीजीपी सुमेध सिंह सैनी के खिलाफ एक पूर्व आईएएस अफसर के पुत्र के कत्ल करने के कथित आरोप में 29वर्षों बाद दर्ज हुए संवेदनशील मामले पर पंजाब सरकार की कार्यवाही को केवल नाटक करार दिया है। पार्टी हेडक्वार्टर से जारी बयान के द्वारा कुलतार सिंह संधवां ने सवाल उठाए कि आम लोगों को एफआईआर दर्ज होते ही उठा लिया जाता है। इतना ही नहीं बहुत मामलों में आम व्यक्ति को पहले थाने में बंद करके फिर मुकदमा दर्ज करने की कार्यवाही होती है, परंतु सुमेध सिंह सैनी जैसे चर्चित और प्रभावशाली शख्स को मुकदमा दर्ज करने के उपरांत तुरंत ग्रिफतार करने की बजाए जानबूझ कर इतना समय क्यों दिया गया कि वह आगामी जमानत लेकर गिरफ्तारी से बच सके? कुलतार सिंह संधवां ने कहा कि सुमेध सिंह सैनी का पिछला रिकार्ड विवादों भरा और दाग़ी होने के बावजूद अति गंभीर और संवेदनशील मामले में घिर जाने के बावजूद गिरफतारियों से कैसे बच जाता है? कुलतार सिंह संधवां ने कहा कि यदि सरकारें गंभीरता के साथ निष्पक्ष कार्यवाही करती तो सुमेध सिंह सैनी की ओर से किए गए गुनाहों के बदले अब तक सुमेध सिंह सैनी को फांसी हो चुकी होती, परंतु पहले बादल सरकार और अब कैप्टन सरकार ने सुमेध सिंह सैनी को हर कदम पर बचाया है।

संधवां ने कहा कि श्री गुरु ग्रंथ साहिब की बेअदबी और बहबल कलां-कोटकपूरा गोलीकांड में सुमेध सिंह सैनी की तत्कालीन डीजीपी के तौर पर निभाई गई भूमिका किसी ‘खलनायक’ से कम नहीं, परंतु बादलों की आंखों का तारा सुमेध सिंह सैनी पर कैप्टन अमरिन्दर सिंह भी बादलों जितने ही मेहरबान हैं। इस लिए हम सुमेध सिंह सैनी के खिलाफ पंजाब पुलिस और एडवोकेट जनरल दफ्तर की तरफ से हो रही कार्यवाही और पैरवी सिर्फ नाटक और लोगों की आंखों में धूल झोंकने के इलावा कुछ भी नहीं है।

संधवां ने सवाल उठाया कि 1994 में लुधियाना की सैनी मोटरज से सम्बन्धित विनोद कुमार, अशोक कुमार और उनके ड्राइवर के कत्ल केस में यदि कोई आम व्यक्ति फंसा होता तो अब तक सूली पर चढ़ा दिया होता, परंतु सुमेध सिंह सैनी का अभी तक बाल भी बांका नहीं हुआ।

संधवां ने कहा कि 2022 में यदि पंजाब के लोग आम आदमी पार्टी को मौका देंगे तो आम आदमी की सरकार ऐसे किसी भी ‘दरिन्दा प्रवृत्ति’ वाले शख्स को क्षमा नहीं करेगी, भले ही वह कितना भी शक्तिशाली क्यों न हो? 
