महाराष्ट्र में सशर्त छूट

19 अप्रैल के सीएम उद्धव ठाकरे के वीडियो संदेश के बाद, आज से महाराष्ट्र सबसे पहले लॉकडाउन में व्यापक ढील देने वाला राज्य बन गया है। कोरोना संक्रमण को फ़ैलने से रोकने के लिए हुए देशव्यापी लॉकडाउन में, सोमवार 20 अप्रैल 2020 से कुछ राज्यों में थोड़ी बहुत ढील दी जाएगी। जो जगहें हॉटस्पॉट में हैं वहां लॉकडाउन में कोई भी छूट नहीं होगी। महाराष्ट्र के मुख्यमंत्री उद्धव ठाकरे ने भी अपने राज्य में सशर्त छूट दिए जाने की बात कही थी। मुख्यमंत्री ने कहा था कि हम इस महामारी के दौरान आर्थिक समस्याओं से न जूझने लगें, इसलिए राज्य में लॉकडाउन के दौरान व्यापारिक गतिविधियाँ शुरू की जाएँगी।

ग्रीन और ऑरेंज ज़ोन में होगी लॉकडाउन के नियमों में कुछ ढिलाई  

महाराष्ट्र में देश के सबसे ज्यादा कोरोना संक्रमित मामले पाए गए हैं। शनिवार तक करीब 66000 से अधिक जांचें हुई जिसमें 95 प्रतिशत से अधिक रिपोर्ट्स नेगेटिव रहीं। इसी को ध्यान में रखते हुए यहाँ नियंत्रित तरीके से कृषि और कारोबारी गतिविधियाँ आरंभ होंगी। कोरोना महामारी को देखते हुए देश में ग्रीन, रेड और ऑरेंज जोन बना दिए गए हैं। रेड जोन जहाँ कोरोना के अधिक मामले हैं। ऑरेंज जोन जहाँ वायरस के बहुत कम या गिने-चुने मामले हैं। ग्रीन जोन जहाँ अभी तक कोरोना वायरस का कोई भी मामला नहीं है। रेड जोन में किसी भी तरह की कोई भी ढील नहीं होगी। ग्रीन जोन और ऑरेंज जोन में ही उद्योग-धंधों को शुरू किया जाएगा।

जिसमें कि चिन्हित हुए ग्रीन जोन में सरकार के नियमों के तहत कामकाज की अनुमति होगी। साथ ही कुछ ऑरेंज जोन में भी प्रशासन और सरकार के नियमों का पालन करते हुए काम शुरू होगा।

कृषि और स्वास्थ्य संबंधी चीजों पर कोई रोक नहीं होगी।

अख़बारों की छपाई पर कोई रोक नहीं है लेकिन रेड जोन में आने वाली जगहों पर घर-घर जाकर अख़बार नहीं बांटा जाएगा।

ग्रीन जोन में जहाँ कोरोना संक्रमण नहीं है वहां ज़रूरी सामानों को लाने ले जाने पर पाबंदी नहीं है। लेकिन किसी को भी एक गाँव से दूसरे गाँव में नहीं आना-जाना है।

सिर्फ़ मालवाहक वाहनों के परिवहन को इज़ाज़त दी जाएगी। उसके अलावा किसी भी अन्य व्यक्ति के एक जिले से दूसरे जिले में आने-जाने पर रोक रहेगी।

प्राइवेट अस्पताल के साथ ही क्लीनिक भी खोली जा सकती हैं।

ग्रीन जोन में मैन्युफैक्चरिंग का भी काम काम शुरू होगा।

बीज,खाद,कीटनाशक की दुकानें खुलेंगी। मिठाई की दुकानें भी खुल सकती हैं। अनुमति प्राप्त बिल्डिंग का निर्माण कार्य शुरू हो सकता है।

सार्वजनिक परियोजनाओं के साथ ही सड़क और पुल की मरम्मत का भी काम शुरू होगा।

पानी आपूर्ति से संबंधित कार्य शुरू किये जाएंगे।

उद्योग करने वाले लोगों को उनके यहाँ काम करने वाले मजदूरों का ध्यान रखने को भी कहा गया है| इसके साथ ही उद्धव ठाकरे ने दूसरे राज्य के लोगों को भी परेशान न होने को कहा है।

मुंबई में आज एक थोड़ा राहत देने वाला नज़ारा दिखा, जब रेलवे कर्मचारी – मुंबई लोकल को आने वाले समय में दोबारा चलाने के लिए उस में डिसइन्फेक्टेंट का छिड़काव करते और उसकी सफाई करते नज़र आए। हालांकि अभी ज़रूरी है कि सावधानी बरती जाए और लॉकडाउन में ढील को लॉकडाउन में छूट न माना जाए। 
