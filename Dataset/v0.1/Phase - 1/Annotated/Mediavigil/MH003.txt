मोदी सरकार देश के नागरिकों का एक डेटाबेस तैयार कर रही है जिससे लोगों की हर गतिविधि पर नज़र रखी जा सके. सामाजिक-आर्थिक जातिगत जनगणना के आधार पर बनायी जा रही सोशल रजिस्ट्री लोगों की निजी सूचनाओं का ऐसा डेटाबेस है जिसके जरिये सरकार किसी भी नागरिक की हर गतिविधि पर नज़र रख सकती है. यदि मोदी सरकार की यह योजना साकार होती है, तो इससे नागरिकों की निजता पूर्ण रूप से भंग हो जाएगी. बीते 4 अक्टूबर 2019 को हुई एक बैठक में नीति आयोग के एक सचिव ने हर घर की जियो टैगिंग का प्रस्ताव दिया जिसको इसरो द्वारा निर्मित उपग्रह भवन से जोड़ा जाएगा. अगर यह प्रस्ताव धरातल पर उतरा तो किसी भी व्यक्ति की उसके घर और उसके आसपास होने वाली हर गतिविधि पर नज़र रखी जा सकेगी.

राष्ट्रीय सामाजिक रजिस्ट्री कार्यालय द्वारा मीडिया को दी गयी जानकारी के अनुसार यह 2011 की सामाजिक-आर्थिक जातिगत जनगणना को अपडेट करने की नियमित प्रक्रिया है. सरकार का कहना है कि इससे सरकार द्वारा चलायी जा रही योजनाओं का लाभ सही लोगों को दिया जा सके. इस जनगणना के लिए ग्रामीण विकास मंत्रालय जिम्मेदार संस्था है, जिसकी निगरानी में यह कार्य किया जा रहा है.

हफिंगटन पोस्डेट में छपी एक ख़बर कहती है कि डेटा और इंटरनेट गवर्नेंस शोधकर्ता श्रीनिवास कोडाली द्वारा सूचना का अधिकार अधिनियम के माध्यम से प्राप्त दस्तावेज सरकार के दावों के उलट जानकारी देते हैं. सामाजिक-आर्थिक जातिगत जनगणना की आड़ में सरकार इसके जरिये नागरिकों का एक ऐसा डेटाबेस बनाने का प्रयास कर रही है जो खुद अपडेट होगा. इससे सरकार को निगरानी रखने में आसानी होगी. आधार नम्बर का उपयोग कर सरकार किसी व्यक्ति, उसके परिवार का धर्म, जाति, आय, संपत्ति, शिक्षा, वैवाहिक स्थिति, रोजगार, विकलांगता और परिवारिक इतिहास तक की जानकारी एकत्र कर सकती है.

राष्ट्रीय सामाजिक रजिस्ट्री से प्राप्त दस्तावेजों से स्पष्ट हुआ है कि इसके जरिये गरीबी-रेखा से नीचे पाये जाने वाले परिवार जिनको सरकार सहायता देती है, केवल उनका ही नहीं बल्कि हर भारतीय नागरिक का डेटा इकट्ठा किया जाएगा. भारतीय जनसंख्या जनगणना अधिनियम 1948 प्रावधान करता है कि प्रत्येक नागरिक की निजता की सुरक्षा की जाएगी जबकि सामाजिक-आर्थिक जातिगत जनगणना के आधार पर बन रही सोशल रजिस्ट्री में नागरिकों की निजता का कोई प्रावधान नहीं है.

प्राप्त दस्तावेजों से मिली जानकारी के अनुसार सरकार के ड्रीम प्रोजेक्ट को पूरा करने के लिए एक एक्सपर्ट कमेटी का गठन कर दिया गया है, कमेटी प्रोजेक्ट की निगरानी करेगी. प्रोजेक्ट के शुरुआती क्रियान्वयन के लिए 2021 तक का समय निर्धारित किया गया है.

सरकार की बनायी इस विशेषज्ञ समिति ने आधार अधिनियम में संशोधन का प्रस्ताव दिया है. अगर यह प्रस्ताव मान लिया जाता है तो सरकार 2018 के उच्चतम न्यायालय के फैसले को रद्द किए बिना आधार के सहारे किसी भी व्यक्ति की सम्पूर्ण जानकारी प्राप्त कर सकती है. उच्चतम न्यायालय ने 2018 के फैसले में निजता को मौलिक अधिकार माना था और आधार के असीमित प्रयोग को प्रतिबंधित कर दिया था.

प्राप्त जानकारी के अनुसार 4 अक्टूबर को हुई बैठक में भारतीय विशिष्ट पहचान प्राधिकरण (UIDAI) ने आधार नियमों में संशोधन करने का फैसला किया है. अगर इस निर्णय को लागू किया जाता है तो यह 2018 के सुप्रीम कोर्ट के निर्णय को अवैध करार देगा.

वहीं यूआइडीएआइ ने “डेटा एक्सचेंज फ्रेमवर्क” का सुझाव दिया है जिससे सुनिश्चित किया जा सके कि राज्य और केंद्र स्तर पर मंत्रालयों व विभागों में बिखरे हुए सैकड़ों डेटाबेस से आसानी से डेटा का आदान-प्रदान किया जा सके.

उपलब्ध दस्तावेजों के अनुसार विश्व बैंक ने भी इस प्रोजेक्ट में योगदान का आश्वासन दिया है. बैंक ने तकनीकी सहायता कार्यक्रम के तहत शुरुआती दो मिलियन डॉलर अनुदान पर सहमति व्यक्त की है.

जातिगत जनगणना का मूल उद्देश्य जाति, आय और हर एक भारतीय नागरिक के सामाजिक मापदंडों को निर्धारित करना था, किसी प्रकार का डेटा एकत्रीकरण नहीं. इसकी शुरुआत 2011 में मनमोहन सिंह सरकार ने की थी.  
