कोरोना वायरस के हमले के कारण और निवारण को लेकर दुनिया भर की प्रयोगशालाओं में हज़ारों विज्ञानी आँखें फोड़ रहे हैं, लेकिन भारत में इसका कारण तबलीगी जमात के  एक कार्यक्रम (जो लॉकडाउन के पहले हुए) को बताते हुए घृणित सांप्रदायिक अभियान चलाा जा रहा है। हद तो ये है कि मोदी सरकार के अफसर नियमित प्रेस ब्रीफिंग में यह बताना नहीं भूलते कि कुल मामलों में कितने प्रतिशत तबलीग़ से जुड़े हैं। इस इस्लमोफोबिया ने समाज के बड़े वर्ग को अपनी जकड़ में ले लिया है और अब तो मेरठ के एक अस्पताल ने विज्ञापन देकर ऐलान कर दिया है कि वह मुस्लिम मरीज़ों का इलाज नहीं करेगा।

मामला मेरठ के वेलेंटिस कैंसर अस्पताल से जुड़ा है। वेलेंटिस कैंसर अस्पताल के प्रबंधन ने दैनिक जागरण के मेरठ संस्करण में 17 अप्रैल को यह विज्ञापन दिया था कि वह मुस्लिम मरीज़ों का इलाज नहीं करेगा,अगर मरीज़ या उसके साथ तीमारदारी करने आये परिजन अपने साथ कोविड-19 संक्रमण की निगेटिव जांच रिपोर्ट साथ लेकर नहीं आते।

विज्ञापन का एक हिस्सा कहता है, ‘हमारे यहां भी कई मुस्लिम रोगी नियमों व निर्देशों (जैसे मास्क लगाना, एक रोगी के साथ एक तीमारदार, स्वच्छता का ध्यान रखना आदि) का पालन नहीं कर रहे हैं व स्टॉफ से अभद्रता कर रहे हैं। अस्पताल के कर्मचारियों एवं रोगियों की सुरक्षा के लिए अस्पताल प्रबंधन चिकित्सा लाभ प्राप्त करने हेतु आने वाले नये मुस्लिम रोगियों से अनुरोध करता है कि स्वयं व एक तीमारदार की कोरोना वायरस संक्रमण (कोविड-19) की जांच कराकर एवं रिपोर्ट निगेटिव आने पर ही आयें। कोरोना महामारी के जारी रहने तक यह नियम प्रभावी रहेगा।’  वेलेंटिस अस्पताल का यह विज्ञापन न सिर्फ़ स्वास्थ्य मंत्रालय के रोगियों के अधिकारों के घोषणापत्र की अवहेलना करता है, बल्कि भारतीय संविधान की धज्जियां भी उड़ाता है। स्वास्थ्य एवं परिवार कल्याण मंत्रालय का घोषणापत्र साफ़ कहता है कि किसी भी मरीज़ को उसके धर्म, जाति, नस्ल, जेंडर, यौनिकता, भाषा, उम्र, भौगोलिक उत्पत्ति या किसी भी बीमारी के आधार पर इलाज से मना नहीं किया जा सकता या भेदभाव नहीं किया जा सकता।

मेरठ पुलिस ने मामले को संज्ञान में लिया है और कार्रवाई करने की बात कही है। यह स्पष्ट है कि अस्पताल का यह विज्ञापन उस सांप्रदायिक अभियान की परिणति है, जो पिछले कुछ अरसे से देश में जारी है। निजामुद्दीन मरकज़ में तबलीग़ी जमात के लोगों के इकट्ठा होने का मामला सामने आने के बाद से ही टीवी मीडिया और समाचार पत्रों की रिपोर्टिंग में लगातार यही छवि पेश की गयी है कि जैसे तबलीग़ी जमात ने ही पूरे देश में कोरोना फैलाया है। बीजेपी आईटी सेल से लेकर खुद सरकार ने भी समय-समय पर इसे मान्यता दी है। कुल मिलाकर भारत में कोरोना का इतना हिंदू-मुसलमान कर दिया गया है कि लोग भूल गये है कि इस बीमारी से कोई भी इंसान संक्रमित हो सकता है या किसी भी इंसान के माध्यम से संक्रमण फैल सकता है।

हाल में कोलकाता के नीलरतन सरकार मेडिकल कॉलेज व अस्पताल के डॉक्टर अर्चिष्मान भट्टाचार्य ने बेहद सांप्रदायिक तस्वीर अपने फेसबुक वाल पर साझा की थी, जिसके बाद बड़ा बवाल मचा था। बाद में डॉ अर्चिष्मान ने पोस्ट हटा दी थी और बहाना बनाया था कि उनका फेसबुक अकाउंट हैक कर लिया गया है. उन्हें जानने वाले बताते हैं कि डॉक्टर साहब ऐसा करते रहते हैं. 
