राज्य में पहली बार भाजपा सरकार

श्री एन बीरेन सिंह ने 15 मार्च को मणिपुर के मुख्यमंत्री पद की शपथ ली। उनका यह शपथ कार्यक्रम इम्फाल के राज भवन में हुआ। राज्यपाल श्रीमती नजमा हेपतुल्ला ने श्री बीरेन सिंह के अलावा आठ कैबिनेट मंत्रियों को पद और गोपनीयता की शपथ दिलाई। इस मौके पर भाजपा के राष्ट्रीय महासचिव श्री राम माधव, केन्द्रीय मंत्री सर्वश्री प्रकाश जावड़ेकर एवं पीयूष गोयल उपस्थित रहे। एनपीपी के वाई जॉयकुमार ने उप मुख्यमंत्री की शपथ ली। बाकी जिन मंत्रियों ने शपथ ली उसमें भाजपा के विश्वजीत, एनपीपी के एल जयंतकुमार, लोजपा के करण श्याम, एनपीपी के एल होकिप, एनपीपी के ही एन कोयिसी, एनपीएफ के लूसी दिखो, कांग्रेस की टिकट पर चुनाव लड़ने वाले श्यामकुमार के नाम शामिल हैं।

पूर्वोत्तर के राज्य मणिपुर में 56 साल के श्री एन बीरेन सिंह के मुख्य मंत्री पद की शपथ लेने के साथ ही पहली बार भाजपा की सरकार बन गई। श्री बीरेन ने फुटबॉल के मैदान से सियासत के मैदान तक का सफर तय किया है। वे राष्ट्रीय स्तर के फुटबॉलर रह चुके हैं। बाद में उन्होंने पत्रकारिता को करियर बनाया। 2002 में उन्होंने अपने राजनीतिक सफर की शुरुआत क्षेत्रीय पार्टी, डेमोक्रेटिक पीपुल्स पार्टी से जुड़कर की। वे राज्य की हेनगांग विधानसभा सीट से विधायक चुने गए। वर्ष 2007 और 2012 में हुए चुनाव में भी वे अपनी सीट बरकरार रखने में सफल रहे। श्री बीरेन मंत्री के रूप में राज्य के कई विभागों का कार्यभार संभाल चुके हैं। वर्ष 2017 के विधानसभा चुनाव में भी श्री बीरेन हेंनगांग सीट से चुनाव जीते। 60 सदस्यीय मणिपुर विधानसभा में कांग्रेस ने 28 और भाजपा ने 21 सीटें जीतीं। अन्य छोटे दलों, एक निर्दलीय और कांग्रेस के एक विधायक के समर्थन से भाजपा को 32 विधायकों का समर्थन मिला, जो सरकार गठन के लिए पर्याप्त है।

हमारी सरकार अच्छा शासन देगी : बीरेन सिंह

भाजपा विधायक दल का नेता चुने जाने के बाद श्री बीरेन सिंह ने कहा, ‘मैं प्रधानमंत्री श्री नरेंद्र मोदी और भाजपा नेतृत्व को धन्यवाद देता हूं। मैंने कांग्रेस सरकार के कुशासन का विरोध करते हुए इस पार्टी को छोड़ा था। मैं आश्वस्त करता हूं कि प्रधानमंत्री श्री मोदी के मार्गदर्शन में राज्य में हमारी सरकार अच्छा शासन देगी।’
