एक ओर जहां जन–जन का व्यापक समर्थन प्रधानमंत्री नरेन्द्र मोदी के 500/– और 1000/– रुपये के नोटों के विमुद्रीकरण के निर्णय को मिल रहा है, वहीं दूसरी ओर दिनों–दिन कांग्रेस को यह बताना और भी मुश्किल होता जा रहा है कि आखिर वह संसद क्यों नहीं चलने दे रही है। ऐसा शायद ही कभी हुआ हो कि सरकार किसी विषय पर संसद में चर्चा करने को तैयार हो और विपक्ष उस चर्चा से भाग रही हो। यह इससे
भी स्पष्ट होता है कि जैसे ही सरकार कांग्रेस की एक मांग को मानती है, कांग्रेस दूसरी मांग रख देती है और इसी बहाने संसद को चलने नहीं दे रही है। कांग्रेस किसी ना किसी बहाने विमुद्रीकरण और काले धन पर चर्चा नहीं होने देना चाहती, ताकि उसका असली चेहरा देश के सामने पूरी तरह से उजागर ना हो जाय। लेकिन शायद वह इस बात को भूल रही है कि इस तरह से संसद के काम–काज को रोकने से उसका वही चेहरा सामने आ रहा है जिसे वह छुपाना चाहती है। स्थिति इस हद तक बिगड़ी है कि स्वयं राष्ट्रपति को अपील करनी पड़ी, पर कांग्रेस है कि वह संसद बाधित करने पर अड़ी हुई है। कांग्रेस और इसके सहयोगियों के लिए विमुद्रीकरण का निर्णय एक बहुत बड़ा झटका है, जिससे वे उबर नहीं पा रहे हैं। प्रधानमंत्री के इस साहसिक निर्णय का स्वागत एवं समर्थन करने के स्थान पर कांग्रेस एवं कुछ अन्य विपक्षी दलों ने काला बाजारियों, घोटालेबाजों एवं हवाला कारोबारियों के पक्ष में खड़े दिख रहे हैं। लोगों को गुमराह करने के लिए अनेक मिथक गढ़े गये तथा लोगों के दिमाग में आशंकाएं उत्पन्न करने में कोई कसर नहीं छोड़ी गई। यहां तक कि कांग्रेस उपाध्यक्ष राहुल गांधी बैंकों में गये, पर परेशानियां झेलने के बावजूद कतारों में खड़े लोगों का समर्थन नहीं पा सके। पश्चिम बंगाल की मुख्यमंत्री ममता बनर्जी दिल्ली तक आ पहुंची, परन्तु विपक्ष के अंदर न केवल अलग–थलग पड़ गई, बल्कि जनता का समर्थन प्राप्त करने में भी असफल रहीं। दिल्ली के मुख्यमंत्री अरविन्द केजरीवाल की तीन दिनों में निर्णय वापिस लेने की धमकी भी कोरी लफ्फाजी साबित हुई। संसद घेरने की उनकी मुहिम जनसमर्थन के अभाव में पूरी तरह से फ्लॉप हो गई। इसके बाद से केजरीवाल के मुंह पर ताला लग चुका है। भारत बंद के दौरान भी कांग्रेस सहयोगियों कम्युनिस्टों को देश की जनता ने अच्छा सबक सिखाया। भारत बंद फ्लॉप होता देख और कांग्रेस और इसके सहयोगियों ने इससे किनारा कर लिया। बसपा सुप्रीमो मायावती भी उसके बाद से चुप हैं। वास्तविकता यह है कि प्रधानमंत्री के इस साहसिक निर्णय का विरोध करने वाली पार्टियां अब काले धन एवं भ्रष्टाचार के मुद्दे पर जनता के सामने बेनकाब हो चुकी हैं।  काले धन के विरुद्ध लड़ाई में जिस प्रकार का जनसमर्थन प्रधानमंत्री नरेन्द्र मोदी को मिल रहा है, वह भारत के इतिहास में अपने–आप में अद्भुत है। इस निर्णय की आलोचना करने वाले लोग व्यापक जनसमर्थन देखकर हत्प्रभ हैं। जो लोग इस कदम से भाजपा के आधार को खतरे में देख रहे थे, उन्हें विभिन्न राज्यों में हुए उपचुनावों तथा गुजरात, महाराष्ट्र एवं राजस्थान में हुए स्थानीय निकायों के चुनावों के परिणामों से जनता का मूड समझ लेना चाहिए। ये परिणाम विपक्ष के लिए भी एक सबक है और कांग्रेस को समझना चाहिए कि बिचौलिये, घोटालेबाजों, हवाला कारोबारी, भ्रष्ट व्यवस्था एवं काले धन के बल पर वह जनता का समर्थन प्राप्त नहीं कर सकती। अब समय आ गया है जब देश की जनता परिवर्तन चाहती है, युवा साहसिक कदम देखना चाहते हैं, महिलाएं समान अवसर, गरीब बेहतर जिन्दगी, किसान नई तकनीक तथा शोषित–पीड़ित लोकतांत्रिक व्यवस्था चाहते हैं। नये युग की आकांक्षाओं को साकार करने के लिये यह आवश्यक है कि भ्रष्ट व्यवस्था जिसे कांग्रेस शासन ने पाला–पोषा और बढ़ाया है, उस पर प्रहार किया जाय। इसलिये प्रधानमंत्री नरेन्द्र मोदी साहसिक एवं निर्णायक कदम उठा रहे हैं, जिसे जन–जन का अपार समर्थन मिल रहा है।
