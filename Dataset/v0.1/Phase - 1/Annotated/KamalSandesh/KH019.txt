कांग्रेस की झूठ, फरेब और धोखाधड़ी की राजनीति हर दिन बेनकाब हो रही है। राफेल पर सर्वोच्च न्यायालय के निर्णय से कांग्रेस की दुष्प्रचार की राजनीति को एक और बहुत बड़ा झटका लगा है। हालांकि लोकसभा चुनावों में जिस झूठ के आधार पर कांग्रेस दुर्भाग्यपूर्ण दुष्प्रचार कर रही थी, उसे जनता ने पूरी तरह से खारिज कर दिया था, परंतु सर्वोच्च न्यायालय के इस निर्णय से यह और भी स्पष्ट हो गया है कि देश की जनता इतनी परिपक्व हो चुकी है कि कांग्रेस के झांसे में अब नहीं आ सकती।
सर्वोच्च न्यायालय ने श्री राहुल गांधी की क्षमा याचना को स्वीकार करते हुए ठीक ही उन्हें भविष्य में सावधान रहने के लिये चेताया है। जिस प्रकार से श्री राहुल गांधी ने एक आधारहीन विषय को चुनावी मुद्दा बनाने का प्रयास किया, वह न केवल निदंनीय एवं सिद्धांतहीन है, बल्कि इस तरह के दुष्प्रचार स्वस्थ लोकतंत्र के लिये घातक भी है। आधारहीन दुष्प्रचार को देश की जनता की अदालत में खारिज तो किया ही गया, साथ ही सर्वोच्च न्यायालय में भी अब खारिज हो चुका है। कांग्रेस एवं श्री राहुल गांधी को अविलंब पूरे राष्ट्र से देश को गुमराह करने के लिये माफी मांगनी चाहिए। इस बात की गंभीरता और भी अधिक बढ़ जाती है जब यह प्रमाणित होता है कि यह मात्र कांग्रेस का चुनावी हथकंडा ही नहीं था, बल्कि देश की सुरक्षा के साथ एक भयानक खिलवाड़ था।

कांग्रेस आज के दौर में जिस सत्तालोलुप राजनीति में लिप्त है उससे वह स्वयं ही सिद्धांतहीन, झूठ, फरेब एवं धोखाधड़ी की राजनीति के दलदल में फंस चुकी है। यह अत्यंत दुर्भाग्यजनक है कि चुनावों में लगातार जनता द्वारा नकारे जाने के बाद भी वह आत्मावलोकन करने से इंकार कर रही है। कांग्रेस की जनविरोधी तथा आधारहीन दुष्प्रचार की राजनीति का आधार उसकी झूठ, फरेब और धोखाधड़ी की राजनीति ही रही है। कांग्रेस को अविलंब देश से माफी मांगनी चाहिए।

भारतीय जनता पार्टी ने देश के पूरे राजनैतिक परिदृश्य को बदल दिया है। प्रधानमंत्री श्री नरेन्द्र मोदी के दूरदर्शी एवं करिश्माई नेतृत्व में सत्ता-केंद्रित राजनीति अब विकास एवं सुशासन के माध्यम से सेवा–केंद्रित राजनीति बन गई है। आज के युग में जब राजनीति का मानदंड ‘परफॉर्मेंस एवं सुशासन एवं विकास’ बन गया है, तब कांग्रेस स्वयं को इस वातावरण में हाशिये पर पा रही है। प्रधानमंत्री श्री नरेन्द्र मोदी ने देश को एक नई दिशा, ऊर्जा एवं दृष्टि दी है साथ ही, हर लक्ष्य को प्राप्त करने की प्रतिबद्धता एवं राजनैतिक दृढ़ इच्छाशक्ति दिखाई है।

पिछले पांच वर्षों में देश ने न केवल ऐसी सरकार देखी है जो कार्य करती है, लक्ष्य सिद्ध करती है तथा समाज के अंतिम व्यक्ति तक जनकल्याणकारी योजना को पहुंचाती है, बल्कि एक ऐसा प्रधानमंत्री भी देखा है जो आतंकवाद को ‘सर्जिकल स्ट्राइक’ से जवाब देता है, धारा 370 पर निर्णायक कदम उठाता है और दशकों से चली आ रही समस्याओं के निवारण का मार्ग प्रशस्त करता है।

आज राष्ट्र 5 ट्रिलियन डॉलर की अर्थव्यवस्था बनने की ओर अग्रसर है तथा हर क्षेत्र में नई ऊंचाइयों को छूते हुए सुशासन एवं विकास के हर मानदंड पर खरा उतर रहा है। कांग्रेस झूठ दुष्प्रचार, सिद्धांतहीन एवं अवसरवादी राजनीति के बल पर स्वयं को बचा नहीं सकती। इस झूठ, फरेब एवं धोखाधड़ी की राजनीति से अब जनता की आंखों में धूल नहीं झोंकी जा सकती। जनता का विश्वास यदि जीतना है तो स्वयं को अनवरत मां भारती की सेवा में समर्पित करना पड़ेगा, जैसाकि प्रधानमंत्री श्री नरेन्द्र मोदी के दूरदर्शी एवं करिश्माई नेतृत्व में भाजपा के कोटि–कोटि कार्यकर्ताओं ने स्वयं को समर्पित कर रखा है।


