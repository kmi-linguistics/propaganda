पांच राज्यों के विधानसभा चुनाव के निमित्त प्रचार जोरों पर हैं। चार फरवरी से आठ मार्च के बीच उत्तर प्रदेश, पंजाब, उत्तराखंड, मणिपुर और गोवा में विधान सभा चुनाव होने हैं। चुनाव के नतीजे 11 मार्च को आएंगे। चुनाव प्रचार को लेकर भारतीय जनता पार्टी के वरिष्ठ नेता एवं प्रधानमंत्री श्री नरेंन्द्र मोदी, भाजपा राष्ट्रीय अध्यक्ष श्री अमित शाह सहित अनेक पार्टी नेताओं ने चुनावी जनसभाओं को संबोधित कर पांचों राज्यों में भाजपा की सरकार बनाने का आह्वान किया।

धानमंत्री श्री नरेन्द्र मोदी ने 5 फरवरी को अलीगढ़ (उत्तर प्रदेश) में आयोजित विशाल विजय शंखनाद रैली को संबोधित किया और राज्य की जनता से यूपी के विकास के लिए प्रदेश में भारतीय जनता पार्टी की पूर्ण बहुमत की सरकार बनाने का आह्वान किया। श्री मोदी ने कहा कि उन्होंने जनता को विकास का मतलब समझाते हुए कहा कि विकास की मेरी सीधी परिभाषा है – ‘वि’ से विद्युत, ‘का’ से कानून और ‘स’ से सड़क, इन तीन मजबूत पिलर पर हम विकास की मजबूत इमारत बना सकते हैं। उन्होंने कहा कि मैं यूपी से कहना चाहता हूं कि यूपी को ‘SCAM’ से मुक्त करना है, उत्तर प्रदेश को माफियाओं से मुक्त करना है। उन्होंने कहा कि उत्तर प्रदेश में दंगे का कारोबार हो गया है, यह बंद होने चाहिए। उन्होंने कहा कि यूपी में सपा और बसपा – दोनों सरकारों में अपराध में प्रदेश को आगे ले जाने की स्पर्धा हो रही है, मायावती कहती हैं कि मैं साइकिल से आगे, साइकिल वाले कहते हैं मैं मायावती से आगे। उन्होंने कहा कि मायावती के कार्यकाल में तीन गंभीर गुनाहों में उत्तर प्रदेश देश में नंबर वन हुआ करता था, ये युवा मुख्यमंत्री आए और इन्होंने पांच गंभीर गुनाहों में उत्तर प्रदेश को देश में नंबर वन कर दिया। उत्तर प्रदेश में एक दिन में लगभग 13 हत्याएं होती हैं, 24 रेप होते हैं, 21 रेप के प्रयास होते हैं, 33 अपहरण होते हैं, 21 दंगे होते हैं, 126 चोरी की घटनाएं होती हैं। उन्होंने कहा कि ये उनकी बातें हैं जो हिम्मत करके थाने तक पहुंचते हैं, जो थाने पहुंच ही नहीं पाते, उनकी बात ही अलग है। उन्होंने कहा कि यूपी में हत्या, लूट का फैशन बन गया है। उन्होंने कहा कि हमें अपहरण, जमीन पर कब्जे से यूपी को निकालना है। उन्होंने कहा कि उत्तर प्रदेश में भारतीय जनता पार्टी की सरकार बनने पर गरीबों की जमीन कब्जाने वाले जेल में होंगे।
अमरोहा और नाेएडा (उप्र)

भ्रष्टाचार और गुंडाराज का पर्याय उप्र सरकार: अमित शाह

भारतीय जनता पार्टी के राष्ट्रीय अध्यक्ष श्री अमित शाह ने 5 फरवरी को उत्तर प्रदेश के अमरोहा और नोएडा में आयोजित विशाल जनसभाओं को संबोधित किया और राज्य की जनता से भ्रष्टाचार और गुंडाराज की पर्याय बन चुकी सपा सरकार को जड़ से उखाड़ कर भारतीय जनता पार्टी की दो-तिहाई बहुमत वाली सरकार बनाने की अपील की।

भाजपा अध्यक्ष ने कहा कि यूपी का यह चुनाव किसी मुख्यमंत्री अथवा विधायक को बदलने का चुनाव नहीं, बल्कि उत्तर प्रदेश का भाग्य बदलने का चुनाव है। उन्होंने कहा कि 15 साल से उत्तर प्रदेश में सपा-बसपा सरकारों के क्रम ने राज्य को बर्बाद करके रख दिया है। उन्होंने कहा कि अखिलेश जी कुछ कॉस्मेटिक डेवलपमेंट (केवल दिखावटी वाले दो-तीन काम) करके यूपी की जनता को गुमराह करना चाहते हैं, जबकि राज्य में न तो शिक्षा और स्वास्थ्य की बेहतर सुविधा है, न शुद्ध पीने का पानी है, न गावों में 24 घंटे बिजली है और न ही किसानों को फसल बीमा का लाभ मिल पा रहा है, वहीं भाजपा शासित प्रदेश विकास की नित-नई कहानी लिख रहे हैं। उन्होंने कहा कि मोदी सरकार में एक किमी नेशनल हाइवे के निर्माण में 18 करोड़ रुपये की लागत आती है, जबकि अखिलेश सरकार में एक किमी की लागत 31 करोड़ रुपये है, अखिलेश सरकार को जवाब देना चाहिए कि प्रति किलोमीटर 13 करोड़ रुपया किधर जाता है?

विजय शंखनाद रैली, मेरठ (उत्तर प्रदेश)

‘उत्तर प्रदेश का भाग्य बदलना है

तो यहां की सरकार बदलिए’

प्रधानमंत्री श्री नरेन्द्र मोदी ने 4 फरवरी को मेरठ (उत्तर प्रदेश) में आयोजित विशाल विजय शंखनाद रैली को संबोधित किया और राज्य की जनता से यूपी के विकास के लिए प्रदेश में भारतीय जनता पार्टी की पूर्ण बहुमत वाली सरकार बनाने की अपील की। प्रधानमंत्री ने कहा कि मैं प्रदेश से भ्रष्टाचारियों को भगाना चाहता हूं। उन्होंने कहा कि सपा ने माफियाओं को टिकट दिए, दो महीने पहले जिनको उन्होंने खनन माफिया कहा, सपा को उन्हें टिकट क्यों देनी पड़ी, इनके इरादे नेक नहीं हैं। उन्होंने कहा कि आज अपराध एवं भ्रष्टाचार के कारण उत्तर प्रदेश के युवाओं को प्रदेश से पलायन करने को मजबूर होना पड़ रहा है। उन्होंने जनता से पूछते हुए कहा कि आप ही बताइए कि क्या मोदी ने आज तक कोई भ्रष्टाचार किया है। क्या मोदी पर किसी ने भ्रष्टाचार का एक भी आरोप लगाया है, क्या मोदी ने देश का मस्तक नीचा करने वाला कोई भी काम किया है? (सभा में उपस्थित सभी लोगों ने एक स्वर में कहा – नहीं)
श्री मोदी ने कहा कि उत्तर प्रदेश की सरकार हर चीज़ को वोट बैंक से तौलती रही है, यहां गरीबों को सही से इलाज भी नहीं मिल पा रहा। उन्होंने कहा कि अमृत योजना के तहत यूपी की सपा सरकार को 7200 करोड़ दिए गए, लेकिन 400 करोड़ ही खर्च किया गया। उन्होंने कहा कि सफाई अभियान के लिए प्रदेश सरकार को साढ़े नौ सौ करोड़ रुपये दिए, ये चालीस करोड़ रुपये भी खर्च नहीं कर सके, ये परिवारवाद में ही उलझे रहे। उन्होंने कहा कि अखिलेश सरकार उत्तर प्रदेश के विकास में बाधक है, इसे हटाना होगा। उन्होंने कहा कि उत्तर प्रदेश का भाग्य बदलना है तो पहले यहां की सरकार बदलनी पड़ेगी। उन्होंने कहा कि जब तक आप उत्तर प्रदेश की सरकार को घर नहीं भेजते, तब तक मैं दिल्ली से आपके लिए जो भेजता हूं, वह आपके पास नहीं पहुंच सकता। कांग्रेस पर कड़ा प्रहार करते हुए उन्होंने कहा कि अभी ये कांग्रेस वाले गांव-गांव जाकर उत्तर प्रदेश को सपा सरकार द्वारा कैसे लूटा जा रहा है, बताया करते थे, आखिर रातों-रात ऐसा क्या हो गया कि आप उसके गले लग गए? उन्होंने कहा कि राजनीति में ऐसा गठबंधन पहली बार देखा जो सुबह शाम एक-दूसरे को खत्म करने के लिए कोई मौका नहीं छोड़ते थे, आज एक दूसरे के गले लग गए। उन्होंने कहा कि जो पहले परिवार का सोचते थे, आज कुर्सी का सोचते हैं, ऐसे लोगों से उत्तर प्रदेश का भाग्य नहीं बदलेगा।

फिरोजाबाद (उत्तर प्रदेश) रैली

‘सपा सरकार को जड़ से उखाड़ फेंकें’

भारतीय जनता पार्टी के राष्ट्रीय अध्यक्ष श्री अमित शाह ने उत्तर प्रदेश के फिरोजाबाद में आयोजित विशाल रैली को संबोधित किया और प्रदेश की जनता से राज्य की भ्रष्टाचारी सपा सरकार को जड़ से उखाड़ कर भारतीय जनता पार्टी की दो-तिहाई बहुमत की सरकार बनाने की अपील की। भाजपा अध्यक्ष ने राज्य की जनता का आह्वान करते हुए कहा कि आप मतदान किसी विधायक या मुख्यमंत्री को बदलने के लिए मत कीजिये, आप उत्तर प्रदेश का भाग्य बदलने के लिए वोट कीजिये। आपका वोट कई सालों तक उत्तर प्रदेश के युवाओं का भाग्य बदलने वाला है, बहन-बेटियों को सुरक्षा देने वाला है और प्रदेश के किसानों का कल्याण करने वाला है।

श्री शाह ने कहा कि यदि भारतीय जनता पार्टी उत्तर प्रदेश में सत्ता में आती है तो सभी लघु एवं सीमान्त किसानों के ऋण माफ़ कर दिए जायेंगे, उन्हें ब्याज-मुक्त ऋण उपलब्ध कराया जाएगा, यांत्रिक कत्लखानों पर प्रतिबंध लगाया जाएगा, राज्य से पलायन को रोकने की विशेष व्यवस्था बनाई जायेगी। छात्राओं को ग्रेजुएशन तक मुफ्त शिक्षा दी जायेगी, वन जीबी कनेक्टिविटी के साथ बिना किसी भेदभाव के युवाओं को फ्री लैपटॉप दिया जाएगा, 25 मेडिकल कॉलेज और 80 इंजीनियरिंग कॉलेज खोले जायेंगे ताकि युवाओं को पढ़ने के लिए राज्य से बाहर नहीं जाना पड़े, साथ ही वर्ग तीन और चार की नौकरियों में से इंटरव्यू को भी ख़त्म किया जाएगा। उन्होंने कहा कि प्रदेश में हमारी सरकार बनने पर प्राथमिकी तुरंत दर्ज की जायेगी चाहे वह किसी भी धर्म व जाति का क्यों न हो, दोषियों की जवाबदेही तय किया जाएगा और जल्द इंसाफ की व्यवस्था की जायेगी।

मथुरा (उत्तर प्रदेश) रैली

‘सपा सरकार को शासन में बने रहने का

हक नहीं’

भारतीय जनता पार्टी के राष्ट्रीय अध्यक्ष श्री अमित शाह ने 4 फरवरी को मथुरा (उत्तर प्रदेश) में आयोजित एक विशाल जन-सभा को संबोधित किया और राज्य की जनता से यूपी के विकास के लिए प्रदेश की भ्रष्टाचारी अखिलेश सरकार को जड़ से उखाड़कर भारतीय जनता पार्टी की पूर्ण बहुमत वाली सरकार बनाने की अपील की।

भाजपा अध्यक्ष ने कहा कि उत्तर प्रदेश में एक विचित्र प्रकार की प्रतिस्पर्द्धा चल रही है। उन्होंने कहा कि हर राज्य देश में रोजगार, 24 घंटे बिजली, कृषि विकास, शिक्षा, स्वास्थ्य जैसे क्षेत्र में पहले नंबर पर काबिज होना चाहता है जबकि उत्तर प्रदेश की सपा सरकार ने विकास की एक नई परिभाषा परिभाषित की है, वह हत्या, लूट और बलात्कार जैसी घटनाओं में पहले नंबर पर रहना चाहती है। उन्होंने कहा कि हर रोज यूपी में दर्जनों हत्याएं और बलात्कार की घटना घटित हो रही है। उन्होंने राज्य की जनता का आह्वान करते हुए कहा कि जो सरकार हत्या और बलात्कार जैसी निंदनीय घटनाओं को रोक नहीं सकती, उसे यूपी में शासन करने का कोई अधिकार नहीं है। मथुरा को विश्व भर के श्रद्धालुओं के लिए आस्था और विश्वास का केंद्र बताते हुए उन्होंने कहा कि जिस मथुरा को भारतीय संस्कृति की धरोहर के रूप में दुनिया भर में जाना जाता है, भगवान् कृष्ण और मां यमुना की धरती के रूप में जाना जाता है, आज उसी मथुरा को लोग रामवृक्ष के नाम से जानने लगे हैं।
