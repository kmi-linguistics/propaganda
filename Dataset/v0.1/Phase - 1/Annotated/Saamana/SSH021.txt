राजस्थान के मुख्यमंत्री अशोक गहलोत ने बिना नाम लिए पूर्व डिप्टी सीएम सचिन पायलट की तारीफ की है जबकि भाजपा पर जमकर निशाना साधा। स्वतंत्रता दिवस के अवसर पर भाषण देने के दौरान अशोक गहलोत ने पायलट के काम की तारीफ की। मुख्यमंत्री गहलोत ने अपनी सरकार के सबसे बड़े काम का सबसे बड़ा श्रेय पूर्व उपमुख्यमंत्री सचिन पायलट के उस विभाग को दिया, जिसे वह पहले संभाल रहे थे।  15 अगस्त को झंडारोहण के बाद सीएम गहलोत ने कहा कि देशभर में सबसे अधिक राजस्थान सरकार ने किसी विभाग में सफलता पाई है तो वह मनरेगा है।
बता दें कि सचिन पायलट ग्रामीण विकास मंत्री की हैसियत से अब तक मनरेगा का काम का संभाल रहे थे। हालांकि मनरेगा के काम की तारीफ करते हुए गहलोत ने पायलट का नाम नहीं लिया। मुख्यमंत्री ने इस मौके पर भाजपा पर निशाना भी साधा और कहा कि चुनी हुई सरकार को गिराने की साजिश करनेवालों के मंसूबे पर पानी फिर गया है। सरकार मजबूत है और चौमुखी विकास करेगी।
