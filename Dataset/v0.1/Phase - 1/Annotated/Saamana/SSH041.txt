राजस्थान में लंबे चले सियासी ड्रामे का कल शाम अंत होता दिखा। कांग्रेस के नाराज नेता सचिन पायलट की कल सुरक्षित लैंडिंग हुई। वे कांग्रेस में बने रहेंगे। इसके साथ ही अब गहलोत सरकार को राहत मिलती नजर आ रही है। कल राहुल गांधी और प्रियंका गांधी के सक्रिय होते ही यह मामला सुलझने के किनारे पहुंच गया।
कल राहुल गांधी व प्रियंका गांधी के साथ सचिन पायलट ने मुलाकात की। इसके साथ ही राहुल-प्रियंका ने अशोक गहलोत से भी बात की। माना जा रहा है कि दोनों पक्षों ने अपनी बातें रखीं और मामला फिलहाल सुलझ गया। पायलट ने कहा कि उन्होंने कभी भी कांग्रेस की आलोचना नहीं की। उन्होंने सिर्फ गहलोत की कार्यशैली की आलोचना की। सूत्र बताते हैं कि १४ अगस्त से शुरू होनेवाले राजस्थान विधानसभा के सत्र से पहले सचिन पायलट, गांधी परिवार की पहल पर मुलाकात करने पहुंचे। सचिन पायलट ने इस मुलाकात के दौरान राहुल गांधी के सामने अपनी समस्याएं रखीं। हालांकि बताया जा रहा है कि पायलट ने अशोक गहलोत के अलावा भविष्य में उन्हें मुख्यमंत्री बनाने की सार्वजनिक घोषणा करने की मांग की। पायलट की शर्त के मुताबिक अगर यह संभव नहीं हो पाया तो उनके गुट के दो वरिष्ठ नेताओं को उपमुख्यमंत्री बनाया जाए और अन्य को मंत्रिमंडल में जगह दी जाए या किसी बोर्ड, न्यास, निगम की कमान दी जाए। सचिन पायलट को दिल्ली में राष्ट्रीय महासचिव का पद दे दिया जाए। सचिन पायलट अपनी सम्मानजनक वापसी के लिए यह भी चाहते हैं कि कांग्रेस की ओर से सार्वजनिक रूप से यह घोषणा की जाए कि राहुल गांधी की ओर से घोषणा पत्र में किए गए वादों को लागू करने की घोषणा की जाए। गौरतलब है कि बगावती तेवर अख्तियार करने से पहले सचिन पायलट गहलोत सरकार में डिप्टी सीएम के पद पर थे और प्रदेश कांग्रेस की कमान भी उन्हीं के हाथ में थी। बाद में पायलट को गहलोत वैâबिनेट से बर्खास्त करने के साथ ही प्रदेश कांग्रेस अध्यक्ष पद से भी हटा दिया गया था। अब राहुल गांधी ने बातचीत के दौरान सचिन पायलट से कहा है कि आप अपने दोनों पद पर लौटिए। राहुल ने पायलट से यह भी कहा कि सरकार के कामकाज के लिए एक कमेटी बनाई जाएगी।
