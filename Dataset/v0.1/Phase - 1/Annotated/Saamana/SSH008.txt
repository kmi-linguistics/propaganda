हिंदुस्थान और नेपाल के बीच बढ़ते तनाव और चीन की बोली बोल रहे नेपाल के मुखिया प्रधानमंत्री केपी शर्मा ओली के रवैये से उनके ही देशवासी नाराज हैं। मुंबई के आसपास के इलाके में हजारों नेपाली नागरिक रहते हैं। उनका कहना है कि ओछी हरकतें करके ओली हिंदुस्थान के रिश्ते में दरार डाल रहे हैं।
गौरतलब है कि मुंबई व आसपास के पालघर, बोईसर, डहाणू, विरार, वसई, नालासोपारा सहित अन्य क्षेत्रों में करीब १२ हजारों नेपाली मूल के लोग रहते हैं। ये नेपाल के अलग-अलग हिस्सों से आकर यहां अपनी रोजी-रोटी के लिए प्रवास करते हैं। बीते कुछ दिनों से भारत और नेपाल की सीमा पर तनाव व्याप्त है। नेपाल सरकार लगातार चीन के दबाव में हिंदुस्थान को आंखें दिखा रही है। इसका असर सरहदों पर भी साफ नजर भी आ रहा है। ओली के इस रवैये से भारत में रहनेवाले नेपाली प्रवासी काफी नाराज हैं।
नेपाल के पीएम केपी शर्मा ओली की भारत विरोधी हरकतों से मुंबई का नेपाली समाज आहत है। यहां रहनेवाले नेपालियों का मानना है कि ड्रैगन के इशारे पर ओली नाच रहे हैं और ये ठीक नहीं है। वसई में रहनेवाले नेपाल के प्रवासियों के लिए सामाजिक कार्य करनेवाले अखिल भारत नेपाली एकता मंच के अध्यक्ष गोरख रोकाया ने बताया कि भारतीयों और नेपालियों के बीच जो नाता सदियों से चला आ रहा है, तनाव के बाद भी उसमें किंचित मात्र भी फर्क नहीं दिखा। बल्कि यहां रस्मो-रिवाज की सभ्यता फल-फूल कर और मजबूत हो रही है। दुनिया को संदेश दे रही है कि हम एक हैं। एक दूसरे का सम्मान करना आज भी उनकी दिनचर्या में पहले जैसा ही शामिल है। नेपाल के प्रधानमंत्री भारत से अपने रिश्ते खराब कर रहे हैं। अपनी कुर्सी बचाने के लिए गंदी राजनीति कर रहे हैं।
नेपाली मूल के खगेंद्र रिजाल कहते हैं कि नेपाल और भारत का रिश्ता आज का नहीं बल्कि सदियों पुराना है। जनकपुरी और अयोध्या तो युग-युगांतर तक नेपाल और भारत के संबंधों के बीच वो अहम कड़ी है कि जिसके चलते एक दूसरे के प्रति सम्मान और आदर का भाव हमारी परंपरा में रचा बसा हुआ है। उन्होंने नेपाल की सरकार से अपील की है कि चीन जैसे आक्रांता के इशारे पर कुछ भी ऐसी हरकत न करे, जिससे जब फिर कभी नजरें मिलें तो शर्मिंदा होना पड़े। चीन की चाल को नेपाल की सरकार को समझना होगा और भारत के साथ पहले जैसे रिश्ते प्रगाढ़ करने होंगे।
अखिल भारत-नेपाली एकता मंच के क्षेत्रीय सचिव छत्रशाही ने बताया कि मैं करीब १० वर्षों से महाराष्ट्र में रहकर अपनी जीविका चला रहा हूं। मेरे बच्चे हिंदुस्थान की माटी में जी रहे हैं। भारत और नेपाल का रिश्ता दो भाइयों जैसा है। इसे चीन जैसे दुर्दांत आक्रांता तोड़ नहीं सकते। नेपाल के प्रवासियों ने अपनी सरकार को पत्र के माध्यम से चीन की कूटनीति से बचने का सुझाव दिया है।
नेपाल के प्रवासी भारत विरोधी किसी भी कदम का विरोध करेंगे। पलस शाही ने बताया कि ‘हिंदुस्थान’ हमारी कर्मभूमि है। हिंदुस्थान ने हम प्रवासियों को पलकों पर बैठाया है। महाराष्ट्र में लाखों नेपाली मूल के लोग अपनी रोजी-रोटी कमाकर खुशहाल जीवन व्यतीत करते हैं। नेपाल सरकार की उकसावे वाली हरकतों को लेकर नेपाल की प्रवासी जनता अपनी ही सरकार को कोस रही है और बार-बार भारत के साथ संबंधों को सामान्‍य बनाने और आपसी रिश्‍तों को मजबूत बनाने पर जोर दे रही है।
