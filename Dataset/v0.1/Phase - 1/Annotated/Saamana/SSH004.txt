मीरा-भायंदर में दुकानों की रौनक पुन: लौटने लगी है। सोमवार से सभी दुकानों को नियमित रूप से शुरू करने का आदेश मनपा आयुक्त डॉ. विजय राठोड ने शनिवार को जारी किया था। करीब ५ माह से लॉकडाउन की वजह से सभी दुकानदार परेशानी झेल रहे थे। कभी पूर्णत: बंद तो कभी ऑड-ईवन के चक्कर ने सभी के सामने आजीविका की मुसीबत खड़ी कर दी थी। वहीं आम नागरिकों को भी इससे काफी दिक्कतें आ रही थीं। राज्य सरकार व मुख्यमंत्री उद्धव ठाकरे के निर्देश पर बिगेन अगेन की शुरुआत की गई, जिससे धीरे-धीरे जिंदगानी पटरी पर लौटने लगी है।
लॉकडाउन की वजह से सभी प्रकार के व्यवसाय और व्यापार ठप हो गए थे। दुकानों में कार्य करनेवाले कई मजदूर बेरोजगार हो गए थे। कई दुकानें किराए पर चलाई जा रही थीं, समय पर किराया नहीं भर पाने के कारण कई दुकानें बंद हो गई हैं। अब बिगेन अगेन के तहत सभी दुकानों को पुन: नियमित खोलने की अनुमति मिली है। इससे दुकानदारों व व्यापारियों में खुशी की लहर है, लेकिन फिलहाल पहले जैसी ग्राहकी अभी नहीं है। उम्मीद करते हैं कि धीरे-धीरे सब पूर्ववत हो जाएगा।
-जीतू चौघ (रीदम मोबाइल, सर्विस एंड रिपेरिंग)
नियमित दुकान शुरू करने की अनुमति स्वागत योग्य है। लॉकडाउन का असर आम नागरिकों की तरह सभी प्रकार के व्यवसायों पर पड़ा है। कपड़ा व्यवसाय भी आर्थिक तंगी और कठिनाइयों के दौर से गुजर रहा था। अब सबको राहत मिलेगी और धीरे-धीरे सबकी जिंदगी की गाड़ी पटरी पर लौट आएगी। -बाबू भाई (सहेली बुटीक)
राज्य सरकार के बिगेन अगेन के आह्वान और सभी व्यवसायिक प्रतिष्ठान नियमित रूप से शुरू करने के आदेश से रियल इस्टेट में छाई मंदी के भी दूर होने की संभावना है। क्योंकि लॉकडाउन की वजह से रियल इस्टेट से जुड़े लोग भी आर्थिक संकट के दौर से गुजर रहे थे। सैकड़ों बिल्डिंगें बनकर तैयार हैं, जिनमें हजारों फ्लैट्स हैं लेकिन कोई खरीददार नहीं है। अब सबको उम्मीद है कि इस संकट से शीघ्र मुक्ति मिलेगी।
-उमेश नरेश जैन
(प्रापर्टी डीलर एंड डेवलपर्स)
लॉकडाउन के दौरान कभी दुकान बंद रखने, तो कभी ५ घंटे के लिए खोलने, तो कभी पूर्णत: बंद रखने से काफी परेशानी हो रही थी। कई बार दुकान पर ग्राहक होते हुए भी समय की पाबंदी के कारण दुकान बंद कर देना पड़ता था। अब नियमित दुकान शुरू हो जाने से दुकानदारों के साथ-साथ ग्राहकों में भी खुशी की लहर देखी जा रही है।
