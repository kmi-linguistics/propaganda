दुनियाभर में कोरोना वायरस की दहशत से लोग डरे हुए हैं। इसी बीच कोरोना वायरस से जुड़ी एक और खबर मलेशिया से आई हैं, जो शायद लोगों की परेशानी और बढ़ा सकती है। दरअसल मलेशिया में कोरोना वायरस के एक और नए प्रकार का पता लगाया गया है, जो कि आम कोरोना वायरस से दस गुना ज्यादा संक्रामक बताया जा रहा है। इस तरह के वायरस विश्व में कई जगह पाए गए हैं। इनका नाम वैज्ञानिकों ने डी६१४जी रखा है।

मलेशिया में कोरोना वायरस के लगभग ४५ केस में से यह वायरस सबसे पहले ३ लोगों में पाया गया था। जिसमें से एक रेस्तरां का मालिक था, जो भारत से लौटा था। इस व्यक्ति को होम क्वारंटीन का उल्लंघन करने के आरोप में मलेशियाई सरकार ने ५ महीने की जेल और जुर्माना की सजा सुनाई थी। ऐसा ही मामला फिलीपींस से लौटनेवाले एक समूह में भी देखने को मिला। इस समूह के ४५ लोगों में से ३ लोगों में इस प्रकार का कोरोना पाया गया। स्वास्थ्य महानिदेशक दातुक डॉ. नूर हिशाम अब्दुल्ला का कहना है कि कोरोना के इस नए प्रकार का मतलब यह हो सकता है कि संक्रमण के खिलाफ बनाए गए टीके पर मौजूदा अध्ययन अभी अधूरा या अप्रभावी हो सकता है।

एक फेसबुक पोस्ट के जरिए मलेशिया के इंस्टीट्यूट ऑफ मेडिकल रिसर्च के स्वास्थ्य महानिदेशक दातुक डॉ. नूर हिशाम अब्दुल्ला ने लोगों को इस बात की जानकारी देते हुए बताया कि लोगों को इस वायरस के प्रति अधिक सावधान रहने और अधिक सावधानी बरतने की आवश्यकता है क्योंकि यह संक्रमण अब मलेशिया में पाया गया है। उनका कहना है कि इस वायरस से लड़ने के लिए लोगों के सहयोग की बहुत आवश्यकता है, ताकि हम सब एक साथ मिलकर इस संक्रमण के उत्परिवर्तन की श्रृंखला को तोड़ सकें। बता दें कि दुनियाभर की तुलना में मलेशिया ने बड़े पैमाने पर वायरस को रोकने में कामयाबी हासिल की है। हालांकि अब देश में पाए जानेवाले कोविड-१९ के नए मामलों की संख्या बढ़ रही है। मलेशिया में शनिवार को २६ नए मामलों की पुष्टि की गई थी, जो कि २८ जुलाई के बाद से संख्या में सबसे अधिक रहे और रविवार को २५ और नए मामले सामने आए।

६ सितंबर तक बिहार फिर लॉक
पटना। बिहार में एक बार फिर से कोरोना लॉकडाउन बढ़ा दिया गया है। इस बार ६ सितंबर तक के लिए इसे बढ़ाया गया है। उच्चस्तरीय बैठक के बाद गृह विभाग ने आदेश जारी किया। इसमें कोरोना की रोकथाम के लिए ३० जुलाई को जारी किया गया आदेश ही प्रभावी होगा। पिछला जो आदेश १६ अगस्त तक के लिए जारी किया गया था, उसके तहत बिहार में धार्मिक स्थलों को बंद रखा गया है। किसी भी तरह के भीड़भाड़वाले धार्मिक, राजनीतिक, सामाजिक या सांस्कृतिक आयोजनों पर रोक है। बस सेवाओं पर लगी पाबंदी को बरकरार रखा गया है। हालांकि आदेश में कुछ छूट भी दी गई थी। इसके तहत व्यवसायिक और निजी प्रतिष्ठानों को खोलने की इजाजत दी गई है। दफ्तरों में कर्मचारियों की संख्या भी ३३ से बढ़ाकर ५० प्रतिशत कर दी गई थी।

भारत में मरनेवालों का आंकड़ा ५० हजार के पार
भारत में पिछले २४ घंटे में ९४१ मरीजों की मौत से कोरोना वायरस से मरनेवालों का आंकड़ा ५० हजार पार कर गया है। कोरोना से मरनेवालों की कुल संख्या देश में ५०,९२१ हो गई है, वहीं अब तक कोरोना वायरस के मरीजों की संख्या २६,४७,६६४ हो गई है। पिछले २४ घंटे की बात करें तो आज ५७,९८२ कोविड-१९ केस सामने आए हैं। फिलहाल देश में ६,७६,९०० एक्टिव केस हैं और १९,१९,८४३ लोग कोरोना से ठीक हो चुके हैं।

