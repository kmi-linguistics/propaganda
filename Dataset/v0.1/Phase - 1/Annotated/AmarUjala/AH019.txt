पुवायां (शाहजहांपुर)। एक विवाहिता की संदिग्ध परिस्थिति में मौत हो गई। उसके ससुराल वाले घर छोड़कर फरार हो गए। सूचना पाकर पहुंचे मायके पक्ष के लोगों ने दहेज हत्या का आरोप लगाते हुए पुलिस को तहरीर दी है। पुवायां के गांव मुड़िया कुर्मियात निवासी रंजीत कुमार की 25 वर्षीय पत्नी पुष्पा देवी की मंगलवार रात हालात बिगड़ गई। परिवार के लोग उसे एक निजी डॉक्टर के पास ले गए। जहां इलाज के दौरान पुष्पा देवी ने दम तोड़ दिया। रंजीत ने अपनी ससुराल पीलीभीत के थाना बिलसंडा के गांव इरादतपुर पगार निवासी साले विपिन कुमार को पुष्पा देवी के जहरीला पदार्थ खाने से मौत की सूचना दी है। सूचना पाकर विपिन कुमार परिवार के तमाम लोगों के साथ मुड़िया कुर्मियात पहुंचा और बहन की दहेज के लिए हत्या किए जाने का आरोप लगाया तो मृतका के घर के लोग घर से खिसक लिए। इसके बाद विपिन ने कोतवाली पहुंचकर तहरीर दी। विपिन का आरोप है कि उसने अपनी बहन पुष्पा देवी की शादी पांच वर्ष पूर्व रंजीत के साथ की थी। विपिन और उसके परिवार के लोग दहेज में बाइक की मांग को लेकर उसकी बहन का उत्पीड़न कर रहे थे। कई बार समझाने के बाद भी बाइक की मांग जारी रही। मंगलवार रात बहनोई विपिन ने से सूचना दी कि पुष्पा ने जहरीले पदार्थ का सेवन कर लिया है। वह मौके पर पहुंचा तो बहन की मौत को चुकी थी। उसकी नाक से खून बह रहा था और शरीर पर चोट के निशान थे। मायके वालों ने बाइक की मांग पूरी न होने पर विवाहिता को मार डालने का आरोप लगाया है। रंजीत की तहरीर पर पुलिस ने मृतका के पति रंजीत, रंजीत की मां, ससुर परशुराम, देवर अवधेश, देवरानी कुंती देवी के खिलाफ दहेज हत्या की रिपोर्ट दर्ज कर ली है। मृतका अपने पीछे पुत्री तीन वर्षीय आरोषी, पुत्र एक वर्ष के कृष्णा को छोड़ गई है। मृतका के भाई की तहरीर के आधार पर रिपोर्ट दर्ज कर ली गई है। शव को पोस्टमार्टम के लिए भेजा गया है। पोस्टमार्टम रिपोर्ट के बाद आगे की कार्रवाई की जाएगी।
