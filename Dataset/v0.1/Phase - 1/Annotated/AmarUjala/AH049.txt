दिल्ली हिंसा में मरने वालों का आंकड़ा और भी बढ़ सकता था यदि समय पर सिख समुदाय के लोग घायलों की सहायता के लिए नहीं पहुंचते। शहीद भगत सिंह सेवा दल के लोगों ने हिंसा के दौरान कई घायलों को समय पर अस्पताल पहुंचाकर उनकी जिंदगी बचाई। कुछ लोगों को एंबुलेंस नहीं मिली तो संस्था ने अपनी 15 एंबुलेंस हिंसा ग्रस्त इलाकों में भेजी। 24 और 25 फरवरी को सेवा दल के सदस्यों के पास एंबुलेंस के लिए करीब 70 कॉल पहुंची। उन्होंने सभी को एंबुलेंस उपलब्ध कराकर मानवता की मिसाल कायम की।
शहीद भगत सिंह सेवा दल के संस्थापक जितेंद्र सिंह ने बताया कि उनकी संस्था को जब पता चला कि उत्तर पूर्वी दिल्ली में हिंसा हो गई है और कई लोग घायल हैं तो उन्होंने घायलों को समय पर अस्पताल पहुंचाने का बीड़ा उठाया। संस्था की एंबुलेंस से करीब 60 लोगों को अस्पताल पहुंचाया गया।
अस्पतालों में लगाई पांच एंबुलेंस
जितेंद्र सिंह ने बताया कि उन्होंने जीटीबी अस्पताल और लोकनायक अस्पताल में भी अपनी एंबुलेंसों को लगा रखा है। यहां के शव गृह में जो भी मृत हैं उनको वह अपनी एंबुलेंस से उनके घरों तक पहुंचा रहे हैं। इसके अलावा अस्पतालों में निशुल्क रक्त भी उपलब्ध करा रहे हैं। 

