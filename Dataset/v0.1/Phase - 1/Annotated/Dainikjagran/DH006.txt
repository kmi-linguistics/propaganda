ट्रेन टिकट बुक करना बहुत आसान काम नहीं है। खासकर ऐसे समय में जब त्योहार चल रहा हो या फिर आप तत्काल टिकट बुक कर रहे हों। आपने देखा होगा कि इन दोनों ही हालातों में टिकट बुक करते समय काफी वक़्त लग जाता है और कई बार पैसा कटने के बाद भी टिकट बुक नहीं हो पाता। हालांकि, पैसा आपके अकाउंट में रिफंड कर दिया जाता है। लेकिन कन्फर्म टिकट पाने की आपकी आस धूमिल हो जाती है। तो फिर कैसे आसानी से और जल्दी बुक करें टिकट। IRCTC iMudra पेमेंट वॉलेट से यूजर्स ट्रेन टिकट बुक करने के साथ ऑनलाइन खरीदारी करने और दोस्तों और परिवार के सदस्य को पैसा भेज सकते हैं। IMudra के जरिये आप ओटीपी सुविधा के साथ तेजी से टिकट बुक कर सकते हैं। इस फीचर की मदद से आप महज 4 स्टेप में टिकट बुक करने की परेशानी से बच सकते हैं। IMudra डिजिटल वॉलेट वर्चुअल और फिजिकल कार्ड में उपलब्ध है। इसके जरिये आप ऑनलाइन या ऑफलाइन खरीदारी कर सकते हैं। IMudra वॉलेट में साइन-अप के लिए आपको IRCTC iMudra वेबसाइट में जाकर साइन-अप में क्लिक करना होगा। इसके बाद उसमें डिटेल भरना होगा। आपके मोबाइल नंबर के वेरिफिकेशन के लिए आपके पास ओटीपी आएगा। एक बार रजिस्टर्ड हो जाने पर आपको वर्चुअल कार्ड और फिजिकल कार्ड मिल जाएगा। एक रजिस्टर्ड यूजर्स के पास एक वर्चुअल कार्ड और एक फिजिकल कार्ड हो सकता है। यूजर्स को वर्चुअल कार्ड के लिए 10 रुपये और फिजिकल कार्ड के लिए 200 रुपये देने होंगे। कार्ड एक्टिवेशन पर कोई शुल्क नहीं लिया जाएगा। न्यूनतम केवाईसी सत्यापित यूजर्स के लिए, मासिक वॉलेट की सीमा 10,000 रुपये है। पूर्ण केवाईसी सत्यापित यूजर्स के लिए, मासिक वॉलेट की सीमा 1,00,000 रुपये है। 
