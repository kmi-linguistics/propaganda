सरकार की सामाजिक सुरक्षा से जुड़ी 'अटल पेंशन योजना' को लागू हुए पांच साल हो गए हैं। प्रधानमंत्री नरेंद्र मोदी ने नौ मई, 2015 को इस योजना की शुरुआत की थी। इस योजना में निवेश करने पर आपको 60 साल की आयु के बाद 1,000 रुपये से लेकर 5,000 रुपये तक की मासिक पेंशन मिलती है। इस योजना को पेंशन फंड रेगुलेटरी एंड डेवलपमेंट अथॉरिटी (PFRDA) द्वारा संचालित किया जाता है। PFRDA ने जानकारी दी है कि इस योजना से अब तक 2.23 करोड़ लोग जुड़े हैं और इस स्कीम से जुड़ने वालों में पुरुषों और महिलाओं का अनुपात 57:43 का है।    देश का 18 साल से 40 साल तक की आयु का कोई भी व्यक्ति, जिसका बैंक में अकाउंट है, वह इस योजना से जुड़ सकता है। इस योजना के तहत सब्सक्राइबर के 60 साल के होने के बाद 1,000 रुपये से लेकर 5,000 रुपये तक की गारंटीड पेंशन हर महीने मिलती है। अब आप सोच रहे होंगे कि आपको इस योजना में निवेश के लिए हर महीने कितने रुपये खर्च करने होंगे, तो हम आपको बताते चलें कि यह इस बार पर निर्भर करता है कि आप किस उम्र में इस स्कीम से जुड़ रहे हैं और रिटायरमेंट के बाद आपको हर महीने कितने रुपये की पेंशन की जरूरत है। APY में मासिक, तिमाही और छमाही आधार पर प्रीमियम का भुगतान किया जा सकता है।  पिछले वित्त वर्ष में 70 लाख लोग जुड़े

PFRDA की ओर से विज्ञप्ति में कहा गया है कि इस स्कीम को पूरे देश में समग्र पर तौर पर लागू किया गया है। PFRDA ने कहा है कि 9 मई, 2020 को इस स्कीम के सब्सक्राइबर्स की संख्या 2,23,54,028 रही। पिछले वित्त वर्ष में इस योजना से 70 लाख लोग जुड़े।  PFRDA के चेयरमैन सुप्रतिम बंधोपाध्याय ने कहा कि पब्लिक सेक्टर एवं प्राइवेट बैंकों, क्षेत्रीय ग्रामीण बैंकों, पेमेंट्स बैंकों, स्मॉल फाइनेंस बैंकों, डाक विभाग और स्टेट लेवल बैंकर्स कमिटी के अथक प्रयासों के बिना देश के सबसे कमजोर तबके के लोगों को इस पेंशन योजना में शामिल करना संभव नहीं था। 
