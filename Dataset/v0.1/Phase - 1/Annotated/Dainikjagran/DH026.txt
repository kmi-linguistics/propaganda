देश में 21 दिन के लॉकडाउन के बीच सोशल मीडिया में फर्जी खबरों व सूचनाओं की बाढ़ आई हुई है। इसी बीच वॉट्सऐप से लेकर फेसबुक तक मध्‍य प्रदेश के मुख्‍यमंत्री शिवराज सिंह चौहान के नाम से एक फर्जी अपील वायरल हो रही है। इसमें दावा किया गया है कि 1 अप्रैल से तालाबंदी की जाएगी। इसके अलावा जो भी घर के बाहर निकलेगा, गोली मार दी जाएगी। फर्जी अपील में शिवराज सिंह चौहान की तस्‍वीर और हस्‍ताक्षर का गलत इस्‍तेमाल किया गया है।

विश्‍वास न्‍यूज ने जब इस वायरल पोस्‍ट की जांच की तो यह पूरी तरह झूठी निकली। मध्‍य प्रदेश सरकार की ओर से ऐसा कोई आदेश या अपील जारी नहीं किया गया है। किसी ने फर्जी अपील बनाकर वायरल कर दिया। इस संबंध में 28 मार्च को गुना में दो शख्‍स के खिलाफ एफआईआर भी दर्ज की जा चुकी है। फेसबुक यूजर मोहन अग्रवाल ने 28 मार्च को मप्र के मुख्‍यमंत्री शिवराज सिंह चौहान के नाम से जारी एक फर्जी अपील को अपलोड करते हुए लिखा कि समय रहते सुधर जाओ। इस अपील में लिखा हुआ था : ”सभी मध्‍य प्रदेश के निवासियों से बहुत दुखी होकर बताया जा रहा है कि लाक डाउन का अच्‍छी तरह पालन नहीं होने के कारण 1 अप्रैल 2020 से सभी घर में ताला लगाया जाएगा और रोजाना सुबह और शाम अनाज व सब्‍जी तथा जरुरतमंदों को दवा मुहैयया कराया जाएगा। इसके बावजूद यदि कोई व्‍यक्ति घर के बाहर देखा गया तो तत्‍काल गोली मारी दी जायेंगी।” विश्‍वास न्‍यूज ने सबसे पहले ‘मध्‍य प्रदेश में गोली मारने के आदेश’ टाइप करके गूगल में सर्च किया। हमें ऐसी कोई खबर नहीं मिली, जो इस बात की पुष्टि करती हो कि मप्र में ऐसा कोई आदेश जारी किया गया है। 
