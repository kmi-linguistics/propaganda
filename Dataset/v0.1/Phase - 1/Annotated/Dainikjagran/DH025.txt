आर्थिक सुधारों को और गति देने के लिए बुधवार को वित्त मंत्री निर्मला सीतारमण ने प्रेस कांफ्रेंस किया। इस दौरान वित्त मंत्री ने रियल एस्टेट सेक्टर के लिए बड़ी राहत देने का एलान किया। उन्होंने बताया कि कैबिनेट ने 10 हजार करोड़ के स्पेशल फंड को मंजूरी दी है। सीतारमण ने कहा कि सरकार एक स्पेशल फंड बना रही है, जिसमें सरकार 10 हजार करोड़ का योगदान देगी। उन्होंने कहा कि सरकार द्वारा बनाए गए स्पेशल फंड में सरकार का योगदान 10 हजार करोड़ का होगा। इसमें कई और संस्थान शामिल होंगे, जिसके बाद सबका मिलाकर 25,000 करोड़ का फंड तैयार होगा। शुरुआत में इसमें एसबीआई और एलआईसी शामिल होंगे। आगे और भी संस्थान के जुड़ने की उम्मीद है जिससे फंड की राशि बढ़ सके। प्रेस कॉन्फ्रेंस में वित्त मंत्री ने बताया कि इस फंड की मदद से एक अकाउंट में पैसे डालकर बिना पूरे हुए प्रॉजेक्ट को लाभ पहुंचाया जाएगा। वित्त मंत्री के मुताब्बिक, शुरुआत में यह आकाउंट एसबीआई के पास होगा। वित्त मंत्री ने कहा कि रेरा में जो भी अधूरे प्रॉजेक्ट हैं उनको एक पेशेवर अप्रोच के तहत मदद की जाएगी। मतलब अगर 30 फीसद काम अधूरा है तो प्रॉजेक्ट पूरा होने तक उन्हें मदद की जाएगी ताकि घर खरीदार को जल्द से जल्द मकान मिल सके। उन्होंने कहा कि एनपीए होने की दशा में भी मदद की जाएगी। वित्त मंत्री ने बताया कि कई घर खरीदारों ने उन्हें बताया कि एडवांस देने के बाद भी उन्हें फ्लैट नहीं मिल रहे हैं। मंत्रालय के आंकड़ों के अनुसार 1,600 से ज्यादा हाउसिंग प्रॉजेक्ट अभी अधर में लटके पड़े हैं और 4.58 हाउसिंग यूनिट पर काम रुका हुआ है। हालांकि, उन्होंने साफ किया कि अगर किसी यूनिट का एक प्रॉजेक्ट शुरू हुआ है और पूरा नहीं हो पाया है, उसे मदद मिलेगी लेकिन उसी कंपनी का दूसरा प्रॉजेक्ट जो शुरू नहीं हुआ है, उसे इसका फायदा नहीं मिलेगा। 
