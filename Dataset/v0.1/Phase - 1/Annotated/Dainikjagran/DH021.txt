अमेरिका में अगले साल होने वाले राष्ट्रपति चुनाव से पहले राष्ट्रपति डोनाल्ड ट्रंप की रिपब्लिकन पार्टी को तगड़ा झटका लगा है। केंटकी राज्य में गवर्नर की कुर्सी गंवाने के साथ पार्टी को वर्जीनिया की विधायिका में भी भारी नुकसान हुआ है। केंटकी में गवर्नर पद के लिए दोबारा चुनाव लड़ रहे रिपब्लिकन पार्टी के मैट बेवीन को 5,100 वोटों के अंतर से हार का मुंह देखना पड़ा। 2016 के राष्ट्रपति चुनाव में ट्रंप ने यहां 30 फीसद के बड़े अंतर से जीत दर्ज की थी। बेवीन की हार इसलिए भी अहम मानी जा रही है क्योंकि ट्रंप ने उनका चुनाव प्रचार किया था। वर्जीनिया की विधायिका के निचले और उच्च सदन दोनों में रिपब्लिकन पार्टी को नुकसान हुआ है। इसके चलते कई दशकों बाद विपक्षी डेमोक्रेटिक पार्टी ने प्रांत की विधायिका में बहुमत हासिल कर लिया है। डेमोक्रेटिक नेता राल्फ नार्थहम पहले ही राज्य के गर्वनर पद पर थे। इन असफलताओं के बीच सत्तारूढ़ रिपब्लिकन पार्टी मिसीसिपी में गर्वनर पद बचाने में कामयाब रही। लेफ्टिनेंट गर्वनर टेट रिव्स छह फीसद वोटों के अंतर से जीत दर्ज कर दोबारा वापसी करने में सफल हुए। राष्ट्रपति डोनाल्ड ट्रंप को अश्लील इशारा करने वाली साइकिलिस्ट जूली ब्रिस्कमैन ने वर्जीनिया में स्थानीय चुनाव जीत लिया है। ट्रंप को मिडिल फिंगर दिखाती उनकी तस्वीर वायरल हुई थी, जिसके बाद उन्हें मार्केटिंग विशेषज्ञ की नौकरी गंवानी पड़ी थी। दो बच्चों की मां जूली ने लाउडाउन काउंटी में बोर्ड ऑफ सुपरवाइजर के लिए डेमोक्रेटिक पार्टी की ओर से चुनाव लड़ा था। उन्होंने रिपब्लिकन पार्टी के अपने प्रतिद्वंद्वी पर जीत दर्ज की। बता दें कि जूली ब्रिस्कमैन ने 28 अक्टूबर 2017 को ट्रंप के काफिले को उंगली दिखाई थी। इस पूरे मामले पर जूली का कहना है कि उन्हें राष्ट्रपति डोनाल्ड ट्रंप की कुछ नीतियों से सख्त आपत्ति है। जूली ने आगे कहा कि हेल्थ इंश्योरेंस और प्रवासी नियमों को लेकर ट्रंप प्रशासन का रवैया निराशाजनक है और मुझे इन बातों का गुस्सा था। 
