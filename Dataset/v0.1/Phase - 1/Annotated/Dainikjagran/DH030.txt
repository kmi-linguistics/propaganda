क्षेत्र के एक गांव में कोरोना वायरस फैलाने की धमकी भरा पत्र मिलने से सनसनी फैल गई। यह पत्र तब्‍लीगी जमात के नाम पर फेंका गया है। पुलिस ने पत्र को कब्‍जे में लेकर जांच शुरू कर दी है। यह पत्र गांव के गुरुद्वारा साहिब के पास एक घर में फेंका गया। इसमें लिखा है, हम तब्लीगी जमात वाले हैं। आपके गांव में कोरोना वायरस फैलाया जाएगा, रोक सकते हो तो रोक लो। पत्र दो हिस्‍साें में है।

काहनूवान क्षेत्र के गांव बलवंडा में रविवार को यह पत्र फेंका गया। परिवार के लोगों ने यह पत्र पढ़ा तो उनके होश उड़ गए ने सनसनी मचा दी। उसने तुरंत गांव के लोगों को इस बारे में जानकारी दी। गुरुद्वारा साहिब के सामने स्थित एक घर में फेंका गया यह पत्र पंजाबी में लिखा गया है। इसमें लिखा गया है- 'हम तब्लीगी जमात वाले हैं। आपके गांव में कोरोना वायरस फैलाया जाएगा, रोक सकते हो तो रोक लो।' गांव के लोगों ने इसके बारे में तुरंत पुलिस और प्रशासन को सूचना दी। सूचना मिलने के बाद थाना भैणी मियां खां के प्रभारी सुदेश शर्मा मौके पर पहुंचे। उन्‍होंने पत्र को कब्‍जे में ले लिया और अधिकारियों को सूचना दी। इसके बाद डीएसपी विपन कुमार, गुरदासपुर के एसडीएम सकत्तर सिंह बल्ल, बीडीपीओ सुखजिंदर ङ्सिंह सहित अन्य अधिकारी भी पहुंच गए। डीएसपी विपन कुमार ने जिस घर में पत्र फेंका गया था, उसमें रहने वालों से पूछताछ की। पुलिस और प्रशासनिक अधिकारियाें का कहना है कि मामले की जांच की जा रही है। यह किसी की शरारत भी हो सकती है। जांच के बारे में खुलासा हो सकता है। पुलिस गांव में लगे सीसीटीवी कैमरे की मदद से पत्र फेंकने वालों की तलाश कर रही है। एसडीएम सकत्तर सिंह बल्ल ने कहा कि यह किसी व्‍यक्ति की शरारत लगती है। फिर भी जिला प्रशासन इसे गंभीरता से लेते हुए इसकी पूरे मामले की गंभीरता से जांच करेगी। उन्होंने कहा कि अफवाहें फैलाने वाले लोगों के खिलाफ कार्रवाई भी की जाएगी। 
