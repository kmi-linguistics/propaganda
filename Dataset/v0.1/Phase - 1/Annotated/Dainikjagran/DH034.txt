कोरोना के खिलाफ जंग जीतने के लिए भारतीय जनता पार्टी (BJP) के प्रत्येक कार्यकर्ता को कम से कम 40 लोगों के मोबाइल फोन में आरोग्य सेतु एप डाउनलोड कराना होगा। भाजपा के राष्ट्रीय अध्यक्ष जेपी नड्डा ने मंगलवार को वीडियो कॉन्फ्रेंसिंग के जरिये यह लक्ष्य पार्टी के उत्तर प्रदेश अध्यक्ष स्वतंत्र देव सिंह और सांसदों को दिया। काशी, पश्चिम क्षेत्र, गोरखपुर व ब्रज क्षेत्र के सांसदों से संवाद के दौरान महामंत्री संगठन सुनील बंसल भी मौजूद थे।

भाजपा के राष्ट्रीय अध्यक्ष जेपी नड्डा ने कहा कि कोरोना को हराने के लिए देश में कम से कम 30 करोड़ लोगों के मोबाइल फोन में आरोग्य सेतु एप डाउनलोड होना चाहिए। अभी तक करीब छह करोड़ मोबाइल फोन में आरोग्य सेतु एप क्रियाशील हो सका है। ऐसे में प्रत्येक जनप्रतिनिधि व पदाधिकारी के अलावा बूथ स्तर के कार्यकर्ता को अपने मोबाइल फोन में आरोग्य सेतु एप अनिवार्य रूप से डाउनलोड करना चाहिए तथा अपने संपर्क के 40 अन्य लोगों को भी प्रेरित करना चाहिए। उन्होंने कहा कि कोरोना के खिलाफ लड़ाई लंबी है। प्रत्येक कार्यकर्ता को कोरोना योद्धा की तरह काम करना होगा। भाजपा के राष्ट्रीय अध्यक्ष जेपी नड्डा ने लॉकडाउन के दौरान संगठन द्वारा चलाए जा रहे सेवा व राहत कार्यों की समीक्षा की। स्वतंत्र देव सिंह ने उन्हें बताया कि लॉकडाउन के दौरान प्रधानमंत्री नरेंद्र मोदी के पंच आग्रह का गंभीरता से पालन किया जा रहा है। भोजन पैकेट वितरण और श्रमिक व दलित बस्तियों में राशन वितरण करने के अलावा जरूरतमंदों को दवाएं आदि उपलब्ध करायी जा रही हैं। कार्यकर्ता कोरोना से बचाव के लिए सुरक्षित शारीरिक दूरी अपनाते हुए मास्क वितरण व सैनिटाइजेशन कराने में भी जुटे हैं। लघु उद्यमियों के लिए संजीवनी बनेगा विशेष पैकेज

भाजपा व्यापार प्रकोष्ठ के प्रदेश संयोजक विनीत अग्रवाल शारदा ने भारतीय रिजर्व बैंक द्वारा मध्यम व लघु दर्जे के उद्यमियों और व्यापारियों के लिए दिये गए एक लाख करोड़ रुपये के विशेष पैकेज का स्वागत करते हुए यह पैकेज संजीवनी सिद्ध होगा। उन्होंने बताया कि कोरोना महामारी के वैश्विक संकट में रिर्वस रेपोरेट को चार से घटाकर 3.75 प्रतिशत करना सराहनीय है। नाबार्ड को 25 हजार करोड़ रुपये उपलब्ध कराने से ग्रामीण अर्थव्यवस्था को ताकत मिलेगी। 
