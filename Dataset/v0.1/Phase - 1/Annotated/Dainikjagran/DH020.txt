दक्षिण कश्मीर के कत्तरस्सु, कुलगाम में पश्चिम बंगाल के पांच श्रमिकों की सामूहिक हत्या के एक सप्ताह बाद भी लोगों में आतंकियों का डर बना हुआ है। अंधेरा होने पर लोग घरों से निकलना तो दूर अपने दरवाजे पर दस्तक भी सुनना नहीं चाहते। कत्तरस्सु गांव के एक बुजुर्ग गुलाम नबी का कहना है कि मेरी कसाई की दुकान है। मेरी दुकान से कुछ ही दूरी पर यह घिनौना काम हुआ है। जिस दिन की यह घटना हुई, उस दिन से आज तक किसी ने चैन नहीं लिया है। वहीं, पुलिस व सुरक्षाबल सुराग जुटाने के लिए ग्रामीण को पूछताछ के लिए थाने बुलाते हैं। गांव में एक अन्य युवक ने अपना नाम न छापे जाने की शर्त पर कहा कि हमारे लिए यहां रहना मुश्किल हो गया है। रात को दरवाजे पर दस्तक होते ही सब सहम जाते हैं। पुलिस भी आतंकियों का सुराग जुटाने के लिए हमें ही पूछताछ के लिए बुलाती है। जहुरुद्दीन श्रीनगर के श्री महाराजा हरि सिंह (एसएमएचएस) अस्पताल में उपचाराधीन श्रमिक जहुरुद्दीन ने बताया कि उस दिन हम सभी लोग काम खत्म करने के बाद खाना खाने की तैयारी कर रहे थे। तभी फिरन पहने आतंकी वहां आए। उनके हाथों में बंदूकें देख हमने उनके हुक्म को माना। वह हमें सड़क के पार बेकरी की दुकान तक ले गए और हम पर गोलियों की बौछार कर दी। मुझे नहीं पता मैं कैसे बच गया। डीजीपी ने किया था आतंकियों की पहचान का दावा राज्य पुलिस महानिदेशक (डीजीपी) दिलबाग सिंह ने गत मंगलवार हुए इस हत्याकांड के लिए जिम्मेदार आतंकियों की पहचान का दावा करते हुए कहा था कि जल्द ही इन्हें मार गिराया जाएगा। उन्होंने आतंकियों के नाम का खुलासा नहीं किया था। खुफिया सूत्रों के मुताबिक, कश्मीर में 500 से अधिक आतंकी हैं। इनमें से अधिक 200 से ज्यादा पाकिस्तान प्रशिक्षित आतंकी हैं। इनमें से अधिकांश विदेशी आतंकियों की अगुआई में अलग-अलग गुटों में आतंकी वारदातों को अंजाम दे रहे हैं। दक्षिण कश्मीर के चार जिलों शोपियां, कुलगाम, पुलवामा और अनंतनाग में ही सबसे ज्यादा आतंकी सक्रिय हैं। 


