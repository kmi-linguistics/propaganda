कर्नाटक में सरकार बनाने के दावे को लेकर बीजेपी अध्यक्ष अमित शाह ने कहा है कि अगर हम सरकार बनाने का दावा नहीं पेश करते तो यह कर्नाटक के लोगों के जनादेश के खिलाफ होता। उन्होंने कहा कि पूर्ण बहुमत ना होने के स्थिति में सबसे बड़े दल को सरकार बनाने का दावा पेश करना चाहिए। उन्होंने कहा कि कर्नाटक में जनता ने कांग्रेस को नकारा है और जेडीएस का भी पूरा चुनाव प्रचार कांग्रेस के खिलाफ रहा। 

शाह ने कर्नाटक की जनता और बीजेपी कार्यकर्ताओं का आभार व्यक्त करते हुए कहा कि राज्य में भारतीय जनता पार्टी सबसे बड़ा दल बनकर उभरी है। साथ ही हमारी पार्टी के वोट शेयर में भारी बढ़ोत्तरी हुई है। कांग्रेस पर निशाना साधते हुए उन्होंने कहा, कर्नाटक में कांग्रेस की 122 सीटों से घटकर 78 हो गई हैं, उनके आधे से ज्यादा मंत्री चुनाव हार गए, उनके मुख्यमंत्री तक हार गए फिर भी वो जश्न मना रहे हैं। कांग्रेस पार्टी के नेताओं को बताना चाहिए कि वो कर्नाटक में किस बात का जश्न मना रहे हैं।

शाह ने कहा कि कांग्रेस ने कर्नाटक के जनमत के खिलाफ जाकर जेडीएस से गठबंधन किया है। उन्होंने कहा, कांग्रेस ने अब सुप्रीम कोर्ट, चुनाव आयोग जैसी संवैधानिक ईकाइयों के साथ-साथ ईवीएम में भी विश्वास करना शुरू कर दिया है।  
