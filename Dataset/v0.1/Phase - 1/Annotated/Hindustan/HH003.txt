कर्नाटक सरकार की ओर से राज्य के 40 सांसदों को आईफोन बांटने के फैसले पर सवाल उठाते हुए भाजपा के एक सांसद ने महंगा फोन लौटा दिया है और कहा है कि ऐसे समय जब किसान और स्थानीय निकाय के कर्मचारी संकट का सामना कर रहे हों राज्य को जनता का पैसा बर्बाद नहीं करना चाहिए । 
          
इस मुद्दे के बारे में आज पूछे जाने पर दिल्ली आए मुख्यमंत्री एच डी कुमारस्वामी ने कहा कि वह इससे अवगत नहीं है। उन्होंने संवाददाताओं से कहा, ''मुझे इस मुद्दे के बारे में नहीं पता। यह (राज्य) सरकार की जानकारी में नहीं है। मुझे नहीं पता कि कहां से यह खबर आयी है। मेरे पास इस बारे में जानकारी नहीं है।उन्होंने कहा कि वह इस बारे में अपने कार्यालय से ब्योरा हासिल करेंगे।
          
हाल में कर्नाटक सरकार ने  एक आईफोन , चमड़े का एक बैग और एक फोल्डर के साथ आमंत्रण पत्र दिया था जिसमें राज्य के सांसदों से यहां कर्नाटक भवन में 18 जुलाई को होने वाली बैठक में हिस्सा लेने का अनुरोध किया गया था। बैठक में तमिलनाडु के साथ कावेरी नदी का जल साझा करने और केंद्र सरकार के साथ लंबित परियोजनाओं सहित विभिन्न मुद्दों पर चर्चा होगी। 
          
आमंत्रण स्वीकार कर कर्नाटक के भाजपा सांसद राजीव चंद्रशेखर ने महंगा आईफोन लौटाते हुए कहा कि सरकार को इस रकम का इस्तेमाल बेंगलुरू में निकाय कर्मचारियों को वेतन देने में करना चाहिए। मुख्यमंत्री को एक पत्र में उन्होंने कहा है , '' मैं आपके ध्यान में लाना चाहता हूं कि एजेंडा फोल्डर के साथ आपकी सरकार ने एक लाख रूपये से ज्यादा कीमत का महंगा आईफोन मुझे भेजा है। मेरी अंतरात्मा यह फोन स्वीकारने की इजाजत नहीं देती और मैं इसे आपको लौटा रहा हूं।  
