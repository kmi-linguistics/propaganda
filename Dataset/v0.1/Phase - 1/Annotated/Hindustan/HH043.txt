कांग्रेस के समर्थन से कर्नाटक में सोमवार को अगली सरकार बनाने जा रहे भावी मुख्यमंत्री और जेडीएस नेता एचडी कुमारस्वामी ने शपथग्रहण समारोह में सभी प्रमुख विपक्षी नेताओं को आमंत्रित किया है।  राज्यपाल से सरकार बनाने का निमंत्रण मिलने के बाद मीडिया से बाचतीत में कुमारस्वामी ने कहा, 'मैं कांग्रेस अध्यक्ष राहुल गांधी और अन्य क्षेत्रीय नेताओं को उनके समर्थन के लिए आभार व्यक्त करता हूं।'

उन्होंने कहा, पश्चिम बंगाल की मुख्यमंत्री ममता बनर्जी, आंध्र प्रदेश के मुख्यमंत्री चंद्रबाबू नायडू ,तेलंगाना के मुख्यमंत्री केसी चंद्रशेखर राव और सपा प्रमुख अखिलेश यादव ने मुझे बधाई दी है। बसपा प्रमुख मायावती ने भी अपना आर्शीवाद दिया है। मैंने इन सभी क्षेत्रीय नेताओं को सोमवार को होने वाले शपथ ग्रहण में आमंत्रित किया है। 

चुनाव से फ्लोर टेस्ट तक: जानिए कर्नाटक का पूरा सियासी ड्रामा

कुमार स्वामी ने कहा, कांग्रेस अध्यक्ष राहुल गांधी और यूपीए अध्यक्ष सोनिया गांधी को मैंने व्यक्तिगत रूप से आमंत्रित किया है। मुझे उम्मीद है कि वे शपथ ग्रहण समारोह में शामिल होंगे। 

इस बीच, कांग्रेस के सूत्रों ने भी पार्टी अध्यक्ष राहुल के शपथ ग्रहण समारोह में शामिल होने के संकेत दिए हैं। पार्टी के एक पदाधिकारी ने कहा,कर्नाटक में कांग्रेस और जेडीएस को बड़ी जीत मिली है। ऐसे में इस शपथ ग्रहण में समारोह में कांग्रेस अध्यक्ष के शामिल होने की पूरी संभावना है।

DY CM हो सकते हैं कांग्रेस के परमेश्वर,कुमारस्वामी के पास रहेगा वित्त
  
कांग्रेस की सरकार में साझेदारी पर फैसला आज
कांग्रेस रविवार को इस बारे में फैसला करेगी कि कर्नाटक में एचडी कुमारस्वामी के नेतृत्व में बनने जा रही सरकार में उसकी साझेदारी किस प्रकार की होगी। सूत्रों ने कहा कि पार्टी के दो वरिष्ठ नेता अशोक गहलोत और गुलाम नबी आजाद रविवार की सुबह दिल्ली लौट रहे हैं। इसके बाद वे कर्नाटक की सत्ता में साझेदारी को लेकर कांग्रेस अध्यक्ष राहुल गांधी के साथ चर्चा करेंगे।

एक सूत्र ने कहा कि राहुल गांधी के साथ बैठक में पार्टी नेता यह फैसला करेंगे कि कुमारस्वामी के नेतृत्व वाली सरकार में कांग्रेस के कुल कितने मंत्री होंगे। माना जा रहा है कि कांग्रेस कोटे से कोई एक नेता उप मुख्यमंत्री बनेगा और इसके लिए पार्टी के प्रदेश अध्यक्ष जी परमेश्वर की दावेदारी सबसे मजबूत मानी जा रही है। 
