जेडीएस नेता और कर्नाटक के भावी मुख्यमंत्री एच डी कुमारस्वामी कर्नाटक के मुख्यमंत्री पद की शपथ लेने से पहले सरकार गठन से जुड़े मुद्दों पर चर्चा के लिए आज कांग्रेस नेताओं सोनिया गांधी और राहुल गांधी से दिल्ली में मुलाकात करेंगे। कुमारस्वामी ने स्पष्ट किया कि मंत्रिपद आवंटन को लेकर अभी तक कोई चर्चा नहीं हुई है। उन्होंने दोनों पार्टियों के बीच 30-30 महीने सत्ता साझा करने के फार्मूले की खबरों को फर्जी  करार दिया। 

उन्होंने संवाददाताओं से कहा कि मैं नई दिल्ली जा रहा हूं, मैं कांग्रेस अध्यक्ष राहुल गांधी और पार्टी की वरिष्ठ नेता सोनिया गांधी से मुलाकात करूंगा। उनके साथ चर्चा के निष्कर्ष के आधार पर इस पर निर्णय किया जाएगा कि कांग्रेस और जेडीएस विधायकों में से कितने मंत्री बनेंगे। बी एस येदियुरप्पा ने शनिवार को विधानसभा में शक्तिपरीक्षण का सामना किये बिना ही मुख्यमंत्री पद से इस्तीफ दे दिया था क्योंकि भाजपा जरूरी बहुमत नहीं जुटा पाई। इसके बाद कुमारस्वामी ने राज्यपाल वजुभाई वाला से मुलाकात के बाद कहा कि उन्हें सरकार बनाने के लिए न्यौता मिला है। 

कुमारस्वामी बोले- कर्नाटक में नहीं अपनाएंगे 'रोटेशनल CM' फॉर्मूला

12 मई को विधानसभा चुनाव के बाद 15 मई को आये नतीजे में भाजपा 104 सीटों के साथ सबसे बड़ी पार्टी के तौर पर उभरी लेकिन यह संख्या बहुमत से कम थी। कुमारस्वामी ने स्पष्ट किया कि विभागों के आवंटन पर अभी तक कोई चर्चा नहीं हुई है। उन्होंने मीडिया से अनुरोध किया कि वह ऐसी अटकलबाजी वाली खबरें चलाकर जनता और विधायकों के बीच भ्रम उत्पन्न नहीं करे। उन्होंने इस बात पर भी जोर दिया कि शपथग्रहण के 24 घंटे के भीतर वह सदन के भीतर बहुमत साबित कर देंगे।

उन्होंने कहा कि अधिक संभावना है कि बुधवार को शपथग्रहण होगा और उसके बाद गुरूवार को हम विधानसभाध्यक्ष चुनाव और विश्वासमत की प्रक्रिया पूरी करेंगे। कुमारस्वामी ने शनिवार को राज्यपाल से मुलाकात के बाद कहा था कि शपथग्रहण 21 मई को लगभग दोपहर 12 बजे से एक बजकर 50 मिनट के बीच कांतिवीरा स्टेडियम में होगा।
कर्नाटकः किंग होंगे कुमारास्वामी, कांग्रेस के ये विधायक बन सकते हैं मंत्री, पढ़ें पूरी लिस्ट

उन्होंने बाद में घोषणा की कि चूंकि 21 मई को पूर्व प्रधानमंत्री राजीव गांधी की पुण्यतिथि है इसलिए कार्यक्रम 23 मई को होगा। शपथग्रहण का स्थल भी अब बदलने की संभावना है क्योंकि पार्टी सूत्रों ने अब कहा है कि यह अब विधान सौध में हो सकता है। कुमारस्वामी ने कहा कि उन्होंने मुख्य सचिव और वरिष्ठ अधिकारियों से बात की है और वो शपथग्रहण स्थल के बारे में निर्णय करेंगे।  
