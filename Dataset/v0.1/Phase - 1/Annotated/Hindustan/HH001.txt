कनार्टक के 15 विधानसभा सीटों पर 5 दिसंबर को हुए उपचुनाव में 11 बागी विधायकों ने बीजेपी की टिकट पर चुनाव जीत लिया है। उपचुनाव में बागी विधायकों की जीत के साथ बीजेपी ने दक्षिणी राज्य में चार महीने पुरानी भारतीय जनता पार्टी की येदियुरप्पा सरकार बचा ली है। सत्तारूढ़ दल को सरकार बचाने के लिए कम से कम सात सीटों पर जीत की जरूरत थी, ताकि उसके पास 223 सदस्यीय विधानसभा में कम से कम साधारण बहुमत 112 हो सके।

बीजेपी ने 11 सीटों पर जीत के साथ सदन में उसका बहुमत बरकरार रखा है। चुनाव से पहले बीजेपी के पास 105 विधायक थे, जिसमें एक निर्दलीय विधायक भी शामिल था। वहीं कांग्रेस के नेता डीके शिवकुमार ने कर्नाटक उपचुनाव के नतीजों पर कहा कि हमें इन 15 निर्वाचन क्षेत्रों के मतदाताओं के जनादेश से सहमत होना होगा। लोगों ने दलबदलुओं को स्वीकार कर लिया है। हमने हार स्वीकार कर ली है, मुझे नहीं लगता कि हमें निराश होना पड़ेगा। 

कांग्रेस नेता बी.के.हरिप्रसाद ने कहा कि नतीजों से बहुत सी चीजें बदल जाएंगी। येदियुरप्पा के सत्ता में आने से पहले कांग्रेस-जद (सेक्युलर) की सरकार कांग्रेस के 14 व जद-सेक्युलर के तीन विधायकों के इस्तीफे से गिर गई थी। सभी बागी विधायकों को पूर्व विधानसभा अध्यक्ष ने अयोग्य करार दे दिया। अब 15 सीटों पर उपचुनाव कराए गए हैं। दो सीटों के लिए हाईकोर्ट में मुकदमा चल रहा है।

चुनाव आयोग अधिकारी जी. जडियप्प्पा ने बताया, “सभी 15 विधानसभा क्षेत्रों के वोटों की गिनती सुबह 8 बजे से 11 केंद्रों पर शुरू हुई, जिनमें बेंगलुरु के चार शहरी सीटों के लिए तीन शामिल हैं। पोस्टल बैलेट की गिनती पहले हो रही है, उसके बाद ईवीएम के वोटों की गिनती होनी है।” 
