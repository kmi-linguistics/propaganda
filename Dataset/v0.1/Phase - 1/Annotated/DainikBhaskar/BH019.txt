मोदी सरकार के दूसरे कार्यकाल को शनिवार को एक साल पूरे हो गए। इस पर भाजपा के राष्ट्रीय अध्यक्ष जेपी नड्डा ने वीडियो कॉन्फ्रेंसिंग के जरिए प्रेस कॉन्फ्रेंस कर सरकार की उपलब्धियां बताईं। उन्होंने कहा कि बीते एक साल में सरकार ने अनुच्छेद 370 हटाने और तीन तलाक प्रथा पर कानून बनाने से जैसे कई ऐतिहासिक फैसले लिए। कोरोना महामारी से लड़ाई संपूर्णता से कैसे लड़ी जा सकती है, प्रधानमंत्री नरेंद्र मोदी ने यह करके दिखाया। 

भाजपा अध्यक्ष ने राहुल गांधी पर भी तंज कसा। उन्होंने कहा कि मुद्दों को लेकर राहुल की समझ कम है। वे सिर्फ राजनीति वाले बयान देते हैं। उनका मकसद कोरोना संकट पर बात रखना नहीं होता। भाजपा ने तय किया है कि कोरोना महामारी के कारण कोई सार्वजनिक कार्यक्रम नहीं होगा। मोदी ने पिछले साल 30 मई को दूसरी बार प्रधानमंत्री पद की शपथ ली थी। 

प्रेस कॉन्फ्रेंस के 7 प्वाइंट

कोरोना में अर्थव्यवस्था को संकट से उबारा

    सरकार ने सबसे पहले 1.70 लाख करोड़ रुपए का पैकेज दिया। 80 करोड़ लोगों के राशन की व्यवस्था की। 20 करोड़ बहनों के जनधन खातों में 500-500 रुपए तीन महीने डालने का प्रयास किया। बुजुर्गों के खाते में भी 1000-1000 करोड़ रुपए देने का प्रयास किया। मनरेगा के तहत मजदूरी और राशि का आवंटन बढ़ाया। 
    प्रधानमंत्री ने 20 लाख करोड़ रुपए के पैकेज की घोषणा की। इसके बारे में वित्त मंत्री निर्मला सीतारमण ने बताया। इसके जरिए हर सेक्टर को आत्मनिर्भर बनाने का प्रयास किया।
    कोरोना की लड़ाई के साथ इसे हॉलिस्टिक तरीके से कैसे लड़ा जा सकता है। ये मोदी जी ने अपनी नेतृत्व क्षमता में दिखाई है। देश को धन्यवाद देना चाहूंगा कि प्रधानमंत्री के एक-एक आह्वान को सुना और आत्मसात किया।

अनुच्छेद 370 हटाया, तीन तलाक पर कानून बनाया 
    मोदी जी के दूसरे कार्यकाल के पहले साल में बहुत इच्छाशक्ति वाले फैसले लिए गए। अनुच्छेद 370 हटाना देश की एकता और अखंडता के लिए बहुत महत्वपूर्ण फैसला था। इन फैसलों के सूत्रधार गृहमंत्री अमित शाह बने। अनुच्छेद को हटाने से जम्मू-कश्मीर की जनता मुख्यधारा में शामिल हो गई है। जिन दलितों के साथ अन्याय हो रहा था, उन्हें न्याय मिल रहा है। महिलाओं को संपत्ति से जुड़े अधिकार मिल रहे हैं। मोदी जी तीन तलाक को खत्म करने के लिए कानून लेकर आए।

पाकिस्तान-बांग्लादेश के अल्पसंख्यकों को न्याय मिला

    सीएए के जरिए पाकिस्तान और बांग्लादेश जैसे देशों से आए लोगों को न्याय मिला। आतंकवादियों के खिलाफ कार्रवाई के लिए कानून में बदलाव किया। पॉक्सो का फैसला बहुत साहसिक था। इसमें मौत की सजा का प्रावधान किया गया। 

सिविल एविएशन में एफडीआई

    सरकार ने एक साल के अंदर सिविल एविएशन में एफडीआई की परमिशन दी, ताकि देश की इकोनॉमी आगे बढ़े। कॉर्पोरेट टैक्स घटाया, इससे बाजार में पैसे का सर्कुलेशन बढ़ा। बैंकों का मर्जर कर उन्हें मजबूत बनाया। कोरोना के समय में लोन पेमेंट में छूट दी। कंपनीज एक्ट में बदलाव किया। एमएसएमई सेक्टर को फायदा दिया गया। 

बोडोलैंड की समस्या से निजात दिलाई

    असम में बोडोलैंड की समस्या लंबे समय से थी, उसका समाधान किया गया। कम समय में छोटे-बड़े कई फैसले लिए गए, मोदी जी के नेतृत्व में देश आगे बढ़ रहा है। 

राम मंदिर के लिए जमीन ट्रस्ट को सौंपी 
    हमारे जीवन में सदियों से एक सपना रहा कि रामलला का भव्य मंदिर बने। इस मामले में सुप्रीम कोर्ट ने फैसला दिया। कांग्रेस ने इस फैसले में देरी की। आज खुशी है कि प्रधानमंत्रीजी ने जमीन आवंटित कर राम मंदिर ट्रस्ट को सौंप दी है।

संकट में पार्टी कार्यकर्ता भी सामने आए

    कोरोना संकट में हमने बहुत बड़ा काम किया। मुझे खुशी है कि हमारे कार्यकर्ताओं ने 14 करोड़ से ज्यादा लोगों को खाना बांटा।

भाजपा ने ‘बड़े फैसले, कम हुए फासले’ वीडियो जारी किया 
मोदी सरकार के एक साल पूरे होने पर भाजपा ने ‘बड़े फैसले, कम हुए फासले’ थीम पर एक वीडियो जारी किया। यह वीडियो 9 मिनट 55 सेकंड का है। इसमें सरकार के कामकाज और फैसलों को दिखाया गया है। 
