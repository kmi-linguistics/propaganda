भाजपा के वरिष्ठ नेता और पूर्व मंत्री गोपाल भार्गव को लेकर अफवाहों का बाजार गरम है। भार्गव के विरोधियों ने विधानसभा क्षेत्र रहली में उनके कोरोना संक्रमित होने की अफवाह उड़ा दी। यह बातें भोपाल तक पहुंचीं। उनके शुभचिंतक हाल जानने के लिए फोन लगाने लगे। इसके बाद गोपाल भार्गव ने ट्वीट कर कहा कि वे पूरी तरह से स्वस्थ हैं।  दरअसल, शनिवार को पूर्व नेता प्रतिपक्ष और रहली से विधायक भार्गव के स्टाफ में कार्यरत दो सदस्यों और दो कार्यकर्ताओं की रिपोर्ट पॉजिटिव आई है। इसके बाद भोपाल में भार्गव के पुत्र और भाजयुमो नेता अभिषेक भार्गव का भी सैम्पल लिया गया था। इसके बाद से उनके संक्रमित होने की अफवाह उड़ी। गढ़ाकोटा निवासी 4 मरीजों में रहली विधायक के कम्प्यूटर ऑपरेटर, गार्ड और दो समर्थक शामिल हैं।


गोपाल भार्गव बोले- मेरा किसी पॉजिटिव से सीधा संपर्क नहीं 
भार्गव ने कहा- मैं पिछले एक माह से प्रवासी मजदूरों की सेवा कर रहा था। इसमें कई समर्थक और स्टाफ के लोग सहयोग दे रहे थे। 4 दिन पहले ही इस व्यवस्था को बंद किया गया है। इसके बाद सभी की जांच कराई गई, इसमें 4 पॉजिटिव मिले। इनमें स्टाफ के दो व्यक्ति हैं जो भोजन व्यवस्था में लगे थे। व्यवस्था का संचालन मेरा बेटा कर रहा था, उसकी रिपोर्ट निगेटिव आई है। इनमें से मेरा किसी से संपर्क नहीं रहा। फिलहाल, मैं भोपाल में हूं। 
 
