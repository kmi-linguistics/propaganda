सेना ने रविवार को बताया कि आने वाले वक्त में सीमा पार से घुसपैठ की घटनाओं में बढ़ोतरी की आशंका है। लेफ्टिनेंट जनरल बग्गावली सोमशेखर राजू ने कहा कि पाकिस्तान अधिकृत कश्मीर (पीओके) में सभी टेररिस्ट कैंप और करीब 15 लॉन्च पैड में आतंकी भरे हुए हैं। उन्होंने बताया कि घाटी में आतंकियों के सफाए के बाद उनकी कमी को पूरा करने के लिए पीओके के आतंकवादी घुसपैठ करेंगे।
लेफ्टिनेंट जनरल राजू ने एक मार्च को श्रीनगर में एक्सवी कॉर्प्स की कमान संभाली है।

"घाटी में आतंकवाद की कमर टूट गई'
न्यूज एजेंसी को दिए इंटरव्यू में लेफ्टिनेंट जनरल राजू ने कहा कि पाकिस्तान यह बात हजम नहीं कर पा रहा है कि जम्मू-कश्मीर में शांति है और यहां कानून-व्यवस्था की स्थिति बेहतर हो रही है। वह यह भी जानता है कि आतंकवादियों के खिलाफ हमारे अभियानों के चलते स्पष्ट रूप से आतंकवाद की कमर टूट गई है। वह मारे गए आतंकियों की जगह भरना चाहता है और हमें लगता है कि इन गर्मियों में घुसपैठ की घटनाओं में बढ़ोतरी होगी। यही वह सीजन है, जिस दौरान आतंकवादी घुसपैठ कर सकते हैं।  

"पाकिस्तान अपने मंसूबों में कामयाब नहीं हो पा रहा'
उन्होंने कहा कि पाकिस्तान 30 साल से घुसपैठ में आतंकवादियों की मदद कर रहा है। अभी भी कुछ सीजफायर वॉयलेशन की घटनाएं सामने आई हैं। लेकिन, हम इन सभी वॉयलेशन का लगातार जवाब दे रहे हैं। हमारे जवाब के चलते पाकिस्तान घुसपैठ के अपने मंसूबों में कामयाब नहीं हो पा रहा है। हमारी घुसपैठ रोकने वाली ग्रिड मजबूत है।
अगर कोई हमारे देश के खिलाफ हथियार उठाएगा और बुरी नीयत दिखाएगा तो उसके साथ हम लोग सख्ती से पेश आएंगे। सेना ऐसी किसी भी घटना का मुंहतोड़ जवाब देने के लिए तैयार है। दुनिया कोरोनावायरस संक्रमण से लड़ रही है और ऐसे वक्त में भी पाकिस्तान सीमा पार अपनी बुरी नीयत को अंजाम देने की कोशिशों में जुटा है। 
