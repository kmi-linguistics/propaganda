ऑस्ट्रेलिया के प्रधानमंत्री स्कॉट मॉरिसन ने रविवार को आम की चटनी के साथ समोसे का स्वाद लिया। इस मौके पर उन्होंने प्रधानमंत्री नरेंद्र मोदी को याद किया। मॉरिसन ने ट्वीट कर कहा, ' ये रहा रविवार का ‘स्कॉ-मोसा’। मैंने इन्हें आम की चटनी के साथ तैयार किया है। ये शाकाहारी हैं। इस हफ्ते में प्रधानमंत्री मोदी के साथ वीडियो लिंक के जारिए बैठक करूंगा। अगर ऐसा नहीं होता तो मैं इसे उनके साथ शेयर करना पसंद करता।'  
मॉरिसन ने अपनी ट्वीट के साथ एक तस्वीर भी पोस्ट की, जिसमें वे हाथों में समोसा और आम की चटनी की ट्रे लिए नजर आ रहे हैं। उन्होंने अपने इस ट्वीट में मोदी को भी टैग किया। 4 जून को होगी मॉरिसन-मोदी की वीडियो लिंक बैठक
ऑस्ट्रेलियाई प्रधानमंत्री मॉरिसन और मोदी की बैठक 4 जून को वीडियो लिंक के जरिए होगी। इसमें दोनों देशों के हितों से जुड़े मुद्दों पर चर्चा होगी। बैठक में भारत और ऑस्ट्रेलिया विज्ञान और प्रौद्योगिकी, सैन्य रसद समेत कुछ अन्य अहम द्विपक्षीय समझौतों पर हस्ताक्षर करेंगे। इससे पहले कोरोना से निपटने के लिए मोदी की अपील पर हुई जी-20 देशों की वीडियो कॉन्फ्रेंसिंग में मॉरिसन और मोदी की बातचीत हुई थी।

मोदी के साथ मॉरिसन ने ली थी सेल्फी
प्रधानमंत्री मोदी ने पिछले साल जून में जापान के ओसाका में हुए जी-20 समिट में हिस्सा लिया था। इसमें ऑस्ट्रेलिया के प्रधानमंत्री मॉरिसन और मोदी के बीच दोस्ताना संबंध सामने आए थे। मॉरिसन ने समिट के बाद मोदी के साथ सेल्फी ली थी। इसके बाद मॉरिसन ने खुद ट्वीट कर इस बात की जानकारी दी थी। उन्होंने मोदी की तारीफ करते हुए उन्हें एक अच्छा इंसान बताया था। मॉरिसन ने मोदी के साथ अपनी एक तस्वीर भी पोस्ट की थी। 
