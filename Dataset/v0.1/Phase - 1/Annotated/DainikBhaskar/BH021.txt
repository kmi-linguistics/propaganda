तारीख 30 मई 2019...वक्त शाम के 7 बजे और जगह भारत का राष्ट्रपति भवन। एक इतिहास बन रहा था और नरेंद्र मोदी के माथे पर उस जीत का सेहरा बंध रहा था जिसे अभूतपूर्व कहा गया।

45% जनता की पहली पसंद बनकर उभरे नरेंद्र मोदी ने अगले 100 दिनों में इतने बड़े फैसले लिए कि लोगों को लगने लगा मानों, अब देश के सारे मसले सुलझ जाएंगे। देश को 5 ट्रिलियन इकोनॉकी का सपना दिखाया गया। कश्मीर से कन्याकुमारी तक एक राष्ट्र- एक ध्वज की सोच के साथ मोदी ने तेज कदम बढ़ाए तो कई धारणाएं टूटने लगीं। 

अब जब मोदी दूसरी पारी के 365 दिन पूरे कर चुके हैं तो सारी परीक्षाओं पर एक ही परीक्षा भारी पड़ रही है और वह है अदृश्य कोरोनावायरस की परीक्षा। आने वाले दिन और मुश्किल भरे होने के संकेत मिल रहे हैं। लॉकडाउन खुलने पर जिंदगी और गुजारे को लेकर चिंता लकीरें हर माथे पर हैं। ऐसे में एक पड़ताल गूगल की मदद से, जिसमें 10 बड़ी घटनाएं सिर्फ नरेंद्र मोदी नाम के इर्दगिर्द सिमटती नजर आती है।

23 मई की जीत और 30 मई की शपथ से एक साल पूरा होने के मौके पर गूगल ट्रेंड की मदद से मोदी की लोकप्रियता की पड़ताल। हर एक ग्राफ में नीली लाइन मोदी के गूगल सर्च की लोकप्रियता को बताती है। इवेंट: 23 मई के दिन लोकसभा चुनाव के एकतरफा नतीजों में 353 सीटों के साथ एनडीए की जीत का दोबारा सेहरा मोदी के सिर बंधा।

सर्चिंग: गुरुवार से लेकर गुरुवार तक इस पूरे हफ्ते सर्च और ट्रेंड में मोदी छाए रहे। उन्हें 100% ट्रेंडिंग सर्च स्कोर मिला। भारत के बाद नेपाल और यूएई, कतर, सिंगापुर और बांग्लादेश के लोगों ने मोदी को सर्च किया। पाकिस्तान की मोदी सर्च रैंक 7वीं रहीं। दुनियाभर के यूजर्स ने इस दौरान मोदी सरकार, एक बार फिर मोदी सरकार, मोदी इन केदारनाथ, मोदी की सीट जैसे कीवर्ड भी सर्च किए। इवेंट: मुस्लिम महिलाओं को न्याय दिलाने के लिए तीन तलाक  (मुस्लिम महिला-विवाह अधिकार संरक्षण) बिल मोदी 1.0 सरकार का अधूरा काम था। उस समय ये बिल लोकसभा में पास होने के बावजूद राज्यसभा में अटक गया था। मोदी 2.0 में  30 जुलाई को राज्यसभा में पास होने के बाद ये कानून बन गया। वोटिंग  के दौरान बिल के पक्ष में 99 और विरोध में 84 वोट पड़े।

सर्चिंग: इस बिल के पास होने के बाद देश-दुनिया में मिली-जुली प्रतिक्रियाएं आईं। इनमें तारीफें भी थीं और गुस्सा भी। लेकिन इन दोनों का फायदा नरेंद्र मोदी को मिला और उनकी सर्च ने 100% का स्तर छू लिया। राज्यसभा में गूगल पर भारत के बाद पाकिस्तान और मलयेशिया के यूजर्स ने इस मामले में मोदी को खूब सर्च किया। इवेंट: मोदी सरकार ने सोमवार 05 अगस्त को अचानक बड़ा फैसला लेते हुए जम्मू-कश्मीर से अनुच्छेद 370 के विशेष प्रावधान को हटा दिया। इसके बाद जम्मू-कश्मीर और लद्दाख अलग-अलग केंद्र शासित प्रदेश बना दिए गए। अमित शाह ने इसके लिए संसद में संकल्प पेश किया तो उधर गूगल पर नरेंद्र मोदी ट्रेंड करने लगे।

सर्चिंग: इसकी सबसे ज्यादा सर्च पाकिस्तान और खाड़ी देशों से आई। इसी दौरान अमित शाह और सरकार की तुलना में नरेंद्र मोदी को सबसे ज्रादा सर्च किया गया। यूजर्स ने अनुच्छेद 370 को धारा 370 हटाने के नाम से सर्च किया और सीधे मोदी से जोड़ दिया। इवेंट: डिस्कवरी के शो ‘मैन वर्सेस वाइल्ड’ में 12 अगस्त सोमवार के दिन को होस्ट बेयर ग्रिल्स के साथ पीएम मोदी का विशेष ऐपिसोड टेलीकास्ट किया गया। उत्तराखंड के जिम कार्बेट नेशनल पार्क में शूट किए गए इस शो के दौरान मोदी ने ग्रिल्स के साथ बचपन की यादें साझा कीं।

सर्चिंग:  कांग्रेस ने आरोप लगाया था कि इस शो की शूटिंग 14 फरवरी को पुलवामा हमले वाले दिन हुई थी और इसे लेकर काफी बवाल भी मचा था। इस एपिसोड को 180 देशों में रिकॉर्ड 3.6 बिलियन सोशल मीडिया इंप्रेशन मिले। गूगल सर्च में भी लगभग ऐसा ही ट्रेंड रहा और मोदी ने  होस्ट बेयर ग्रिल्स को भी पीछे छोड़ दिया। Modi vs Wild जैसे कीवर्ड  के साथ पाकिस्तान और कनाडा के लोगों ने मोदी को सर्च किया। इवेंट: 134 साल पुराने अयोध्या मंदिर-मस्जिद विवाद पर शनिवार 9 नवंबर को सुप्रीम कोर्ट ने अपना आखिरी फैसला सुनाया था। चीफ जस्टिस रंजन गोगोई की अगुआई वाली पांच सदस्यीय संविधान पीठ ने अयोध्या की 2.77 एकड़ की पूरी विवादित जमीन राम मंदिर निर्माण के लिए दे दी।

सर्चिंग: इस मौके पर नरेंद्र मोदी कीवर्ड की सर्चिंग राम मंदिर से भी ऊपर रही। मोदी के फैंस ने यही माना और मनवाया कि राम मंदिर पर फैसला मोदी के कारण ही आया है। हालांकि इसमें न्यायपालिका की भूमिका बहुत अहम रही। लेकिन, सोशल मीडिया और सर्चिंग मोदी ही छाए रहे। भारत के बाद नेपाल, यूएई, पाकिस्तान और बांग्लादेश के लोगों ने मोदी और मोदी सरकार को सर्च किया। 
