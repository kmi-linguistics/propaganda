इस चुनाव में क्या हुआ, यह देखना है तो नीचे जमीन पर औंधी पड़ी कुछ निशानियों, कुछ कारकों पर नजर जमाना जरूरी होगा। जब आप लोकतंत्र के कदमों पर धूल चाट रहे इन प्रतीकों को देखेंगे तो उनमें एक से एक धुरंधर दिखेंगे। नफरत की खेती से सियासी ढांचा खड़ा करने के मंसूबे, हिंदू असहिष्णुता और तथाकथित उग्र हिंदुत्व के इर्द-गिर्द खड़ा किया गया विमर्श, उग्र राष्ट्रीयता को देश के टुकड़े करने की कुंजी बताने वाले कुतर्क, भारतीय व्यवस्था से देशद्रोह का कानून समाप्त कर इसे टुकड़े-टुकड़े करने वालों को कानूनी संरक्षण देने का कुचक्र, कश्मीर में चंद ‘भटके हुए लोगों’ के पत्थरों और उनकी गोलियों से बलिदान हो रहे जवानों के सीने से अफ्स्पा का कवच हटाने का ऐलान... देश को बांटने वाले ऐसे तमाम अस्त्र-शस्त्रों को जनमत ने अपने पैरों पर ला पटका है।
इन नतीजों ने लोगों, राजनीतिक दलों, वैचारिक गुट-लामबंदियों में झुंझलाहट की स्थिति उत्पन्न की है, जो सरकार के काम पर चर्चा करने की बजाय भाजपा के नाम से खीझे बैठे थे और 'कामदार' को पानी पी-पीकर कोस रहे थे। साथ ही देश का वह बहुमत इस जनादेश से झूम रहा है जिसे गत पांच वर्ष के दौरान भाजपा की अगुवाई और प्रधानमंत्री के नेतृत्व में राजग का राज संप्रग शासन की तुलना में प्रशासनिक तौर पर ज्यादा चुस्त, ज्यादा पारदर्शी और राहत भरा लगता रहा। किन्तु इन पालेबंदियों और भंगिमाओं से इतर भविष्य के वे संकेत हैं जो इन चुनावों से हमें प्राप्त हुए हैं।
ये नतीजे सदियों से लगातार कुचले गए भारत के आत्मविश्वास की जीत हैं। इनमें आप भारत की उस अभारतीय अवधारणा की हार को भी देख सकते हैं जिसे जबरन दशकों तक इस देश पर थोपा गया। परिणाम बताते हैं कि औपनिवेशिक सोच की जकड़न को उतार फेंकने के लिए यह देश तैयार हो रहा है। सर्व समावेशी हिंदू दर्शन को ’उग्र हिंदुत्व’ के तौर पर प्रचारित करने और इसके नाम पर बाकी समाज में भय भरने वाली हिंदू फोबिक लामबंदी की यह हार है। इन नतीजों से देश के सांस्कृतिक संदर्भ दोबारा ताजा हुए हैं, उन पर विमर्श खड़े हुए हैं, साथ ही ये इस मामले में भी खास हैं, कि इन चुनावों में हर राजनीतिक दल अपने आप को हिंदुत्व के ‘फ्रेम’ में पुन:परिभाषित करता हुआ दिखाई दिया। केरल में मुस्लिम लीग से गठबंधन के बावजूद कांग्रेस का इस्लामी झंडे से परहेज और उत्तर प्रदेश में अफजाल अंसारी का रैलियों में मुसलमानों से टोपी न लगाने का आग्रह, रोजा इफ्तार में डूब जाने वाले दलों का मुस्लिमों से दूरी बनाना, इससे जुड़े कुछ संदर्भ हैं।
यह चुनाव इसलिए भी भारतीय इतिहास में दर्ज किया जाएगा, क्योंकि जाति पर आधारित गठबंधन, कुनबे और कोटरी पर पलने वाली राजनीति या लैंगिक भाषाई और क्षेत्रीय मतभेदों पर पलने वाले राजनीतिक स्वार्थ इस चुनाव में शांत और पस्त देखे गए। यानी समाज ने विभाजक- विद्वेषी राजनीति के खांचे में बंटने के बजाय विकास और समरसता की राजनीति का रुख किया है। कहा जा सकता है कि जातिवाद से लड़ने का गांधी-आंबेडकर का सपना इस चुनाव में जीता है।
चुनाव को ‘मोदी’ बनाम अन्य का नाम दिया जा रहा था। ‘अन्य’ का अर्थ ही था कि मिलकर ताल ठोक रहे और पसीने-पसीने होते गुट जानते थे कि अकेले अपने दम पर चुनौती देने की क्षमता उनमें से किसी की नहीं थी। इसमें भी कांग्रेस को यह बात हैरान-परेशान कर रही थी कि गैर कांग्रेसी राजनीति का कोई चेहरा अभूतपूर्व स्तर पर जनादेश के आकर्षण का केंद्र बिंदु बना। किंतु भाजपा में व्यक्ति और संगठन की शक्ति को द्विगुणित करने वाला, इस दल की दृढ़ता और जिजीविषा को अभिव्यक्त करने वाला सूत्र समझे बिना बात नहीं बनती। पूर्व प्रधानमंत्री और भाजपा के शलाकापुरुष अटल बिहारी वाजपेयी यह सूत्र गुनगुनाते भी थे- ‘‘ना हार में न जीत में किंचित नहीं भयभीत मैं..’’ यह पंक्ति हर चुनावी प्रदर्शन के बाद अडिग, परिश्रमी वैचारिक, विनम्र बने रहने का संबल हैं। गौर कीजिए, हार या जीत, भाजपा का कार्यकर्ता, उसका ठोस मतदाता अपनी जगह कभी नहीं छोड़ता। यह बात चुनाव दर चुनाव बार-बार साबित हुई है। दिल्ली विधानसभा चुनाव में हार के बावजूद अपना मत प्रतिशत बनाए रखना, बिहार में हार के बीच भी प्रदर्शन का स्तर बनाए रखना इसके कुछ उदाहरण हैं। ‘मोदी फैक्टर’ ने भाजपा के ठोस वोट बैंक के इर्द-गिर्द एक से ज्यादा नई पर्तें जमाने, नई जगहों पर कमल खिलाने का काम नि:संदेह किया है।
कुछ लोगों को यह आपत्ति भी रही कि राष्ट्रवाद का मुद्दा आगे करते हुए भाजपा ने अन्य महत्व के मुद्दों को घुमा दिया, किंतु यह बात सच नहीं है। भाजपा अपने विकास कार्यों के जिन ठोस आंकड़ों के साथ इस मतदान में आई और अंतिम रैली तक उसने अपनी विकास योजना के तथ्य लोगों के मध्य रखे, वह नि:संदेह देश के लोगों के दैनंदिन जीवन से जुड़े और उन्हें राहत पहुंचाने वाले काम हैं। यह जीत इंडिया शाइनिंग के दौर के प्रचार और परिणाम से अलग इसलिए भी गिनी जानी चाहिए क्योंकि तब स्वर्णिम चतुर्भुज से लेकर बुनियादी ढांचे पर जो काम किए गए थे, उनका सीधा असर जनता ने अपने जीवन पर अनुभव नहीं किया था। महत्वपूर्ण होने पर भी स्वर्णिम चतुर्भुज और आयुष या ‘डायरेक्ट बेनिफिट ट्रांसफर’ योजनाओं की तुलना करेंगे तो पाएंगे किस सरकार में लोगों ने अपने जीवन में ज्यादा बड़े स्तर पर सार्थक क्रांतिकारी बदलाव अनुभव किया है। रही बात राष्ट्रवाद के मुद्दे की तो यह कहना जरूरी है कि निकाय चुनाव, पंचायत चुनाव और विधानसभा चुनाव भी स्थानीय मुद्दों पर लड़े जा सकते हैं, परंतु लोगों को तंत्र से जोड़ने वाला सबसे बड़ा चुनाव उस राष्ट्र की भावना से दूर नहीं किया जा सकता, जिसके लिए लोकतंत्र की कल्पना की गई है। राष्ट्र केवल आबादी, भूगोल और शासन व्यवस्था से नहीं बनते, इन्हें परस्पर जोड़ने वाला भाव ही राष्ट्र भाव है। इसलिए यदि चुनाव में जनता देश से अपने जुड़ाव को महसूस करती है तो यह देश और लोकतंत्र के लिए स्वस्थ सकारात्मक जुड़ाव कहा जाएगा और इससे बचने या परहेज करने की कोई गुंजाइश नहीं होनी चाहिए।
वामदलों का हाशिए पर जाना, बंगाल से वाम राजनीति का समूल नाश होना, त्रिपुरा से भाजपा द्वारा उसे बुहार दिया जाना और केरल में अरसे से गहरे जमे कांग्रेस-वाम गठबंधन समीकरणों में हिंदुत्व और राष्ट्रभाव का विस्तार विश्लेषण की अपेक्षा रखता है। इसे वामपंथी नकारात्मक एजेंडे पर सकारात्मक राष्ट्रीय एजेंडे की बढ़त के तौर पर देखा जा सकता है। मुस्लिम तुष्टीकरण और कट्टरवाद की हार इस चुनाव में हुई है। यह बंगाल से लेकर उत्तर प्रदेश और दिल्ली तक के चुनावों में दिखाई देती है। दिल्ली के मुख्यमंत्री का यह मासूम बयान कि उन्हें मुस्लिम वोट नहीं मिले और यह कांग्रेस को चले गए, ये भी इंगित करता है कि इनकी प्रगतिशील राजनीति में मजहबी खाते में बंधे मुस्लिम वोटों को सहज स्वीकार्य और पूरी तरह सेकुलर मान लिया गया है। क्या वास्तव में यह वोट बैंक ऐसा ही है! क्या राजनीति मुस्लिम वोट बैंक के साथ वास्तव में सेकुलर बर्ताव ही करती है! और इस बर्ताव का वह क्या लाभ लेना चाहती है, यह भी इस चुनाव का एक विश्लेषण बिंदु है। समग्र आकलन के अतिरिक्त लोकसभा चुनाव के परिणाम राज्य स्तर पर भी कुछ संदेश देते हैं।
