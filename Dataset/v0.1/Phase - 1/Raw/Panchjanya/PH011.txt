कुछ लोग इतने महान होते हैं कि होने न होने के सुराग तक ठंडे पड़ जाने के दशकों बाद भी वे देश की स्मृति को सुगंधित करते रहते हैं। ऐसे लोगों में एक अग्रणी नाम है- नेताजी सुभाष चंद्र बोस।
21 अक्तूबर को जब प्रधानमंत्री नरेंद्र मोदी ने लाल किले से तिरंगा फहराया तो मुझे इसी वर्ष जून के महीने में मणिपुर के इंफाल में प्रो. राजेन्द्र छेत्री से उनके घर हुई मुलाकात, मोईरांग दौरा और नेताजी से जुड़े कई सुने-अनसुने किस्सों की याद आ गई।
दरअसल, इस देश में मोईरांग, मणिपुर स्थित वह जगह है जहां अंग्रेजों से संघर्ष करते हुए नेताजी ने सबसे पहले तिरंगा फहराया था। इस संघर्ष और मोईरांग से जुड़े ब्योरे बताते हुए प्रो. छेत्री ने एक दिलचस्प किस्सा सुनाया। इसके मुताबिक ब्रिटेन के तत्कालीन प्रधानमंत्री क्लीमेंट एटली ने कहा था कि (भारत का) अगर कोई राष्ट्रपिता है, तो फिर तो सुभाषचंद्र बोस को इस देश का दादा होना चाहिए। जब उनसे पूछा गया था कि अहिंसा आंदोलन और बाकी सभी आंदोलनों पर आपका क्या मत है? तो उन्होंने कहा था कि आजाद हिन्द फौज के सामने सब का योगदान तुच्छ से तुच्छ है।
मोईरांग में सालोंसाल की अनदेखी से नेताजी की सेना के कारतूस, फौजी हेलमेट और वर्दियों की बुरी स्थिति देख मन विचलित था। मन में प्रश्न घुमड़ता रहा- भारत माता के महान सपूत नेताजी सुभाषचंद्र बोस की स्मृतियों का इस देश में ही कोई ध्यान क्यों नहीं रखा गया? क्या यह उन्हें भुलाने की सुनियोजित प्रक्रिया का हिस्सा था?
क्या इस देश के महापुरुषों के गर्वीले सपने अहं से लदी बौनी हसरतों के लिए होम किए जाते रहे? शायद, हां!
नेताजी का सपना बड़ा था..जो सपना हाथोहाथ पूरा न हो सके, जाहिर तौर पर वह सपना बहुत बड़ा ही रहा होगा। आजाद हिन्द सरकार के पहले प्रधानमंत्री के रूप में शपथ लेते हुए नेताजी सुभाष चंद्र बोस ने ऐलान किया था कि दिल्ली के लाल किले पर एक दिन पूरी शान से तिरंगा फहराया जाएगा। देश की राजधानी में विशाल लाल प्राचीन प्राचीर पर लहराता राष्ट्रध्वज, यह नेताजी का सपना था।
यह राष्ट्रध्वज नेताजी के प्रधानमंत्री बनने के 75 वर्ष बाद जाकर फहराया गया, उस सपने को साकार करने के प्रतीक के तौर पर। लाल किले पर तिरंगा हर वर्ष फहराया जाता है, फिर इस बार इसमें खास क्या है? फिर यह प्रतीक कैसे है? खास है, क्योंकि यह अगस्त का दूसरा पखवाड़ा नहीं है।
प्रतीक है, क्योंकि इस आयोजन में देश के लिए 'खास कुनबे' या औपनिवेशिक सोच से ऊपर सोचने की जिद झलकती है।
दरअसल आजाद हिन्द सरकार अविभाजित भारत की सरकार थी। ऐसे में लाल किले पर तिरंगा लहराता देख यदि आज नेताजी के वंशज चंद्र कुमार बोस कहते हैं कि अविभाजित भारत के पहले प्रधानमंत्री सुभाष बाबू थे और जवाहरलाल नेहरू खंडित देश के पहले पीएम, तो तथ्य-तर्क की कसौटी पर उनकी बात सच है।
सो कह सकते हैं कि भारत विभाजन के साथ इस सपने के भी टुकड़े हुए।
दरअसल आजाद हिन्द की सरकार का अपना बैंक था, अपनी मुद्रा थी, अपना डाक टिकट था, और तो और अपना गुप्तचर तंत्र था। इसमें से कुछ भी अंग्रेजों द्वारा हस्तांतरित नहीं किया गया था। जो था वह हमारा अपना था, देशभक्तों के खून-पसीने पुरुषार्थ से अर्जित किया गया था।
अब याद कीजिए पंडित दीनदयाल उपाध्याय को, जिन्होंने प्रश्न उठाया था कि इस (हस्तांतरित) 'स्वतंत्रता' में हमारा 'स्व' क्या है? इस स्व की तलाश, नेताजी सरीखे राष्ट्रपुरुषों के प्रयासों को सहेजने की वही कोशिश थी जो जब-तब अधूरी छोड़नी पड़ी थी।
अंग्रेजपरस्त मानसिकता और सुभाष बाबू से जुड़ी फाइलें बरसों-बरस दबा देने वाली 'संदिग्ध सियासत' के बावजूद नेताजी की विरासत पहचानने-संभालने का जतन यह देश दशकों से करता रहा। 'स्व' को पाने-पहचानने की कोशिश जारी रही।
'हस्तांतरित सत्ता' और 'स्वतंत्रता' में इतना बारीक सा अंतर है। बारीक इसलिए कि इसे किसी को नजर नहीं आने दिया गया। वरना यह दब्बू बनाम गर्वीली, नस्ल का अंतर है। धुंधली बनाम उजली, परिभाषा का अंतर है। लिजलिजे बनाम दृढ़, चरित्र का अंतर है।
आजाद हिन्द सरकार ने एक ऐसा भारत बनाने का वादा किया था, जिसमें सभी के पास समान अधिकार हो, सभी के पास समान अवसर हो। आजाद हिन्द सरकार ने एक ऐसा भारत बनाने का वादा किया था जो अपनी प्राचीन परम्पराओं से प्रेरणा ले और गौरवपूर्ण बनाने वाले सुखी और समृद्ध भारत का निर्माण करे। आजाद हिन्द सरकार ने एक ऐसा भारत बनाने का वादा किया था जिसमें देश का संतुलित विकास हो, हर क्षेत्र का विकास हो। फिर एक बार याद कीजिए पंडित दीनदयाल उपाध्याय को, जिन्होंने पंचवर्षीय योजनाओं पर प्रश्न उठाया था कि इस सोवियत ढांचे से भारत के गरीबों का, देहात में रहने वाले गरीब भारतीयों का भला कैसे होगा?
आजाद हिन्द सरकार ने वादा किया था 'बांटो और राज करो' की उस नीति को जड़ से उखाड़ फेंकने का, जिसकी वजह से भारत सदियों तक गुलाम रहा था।
अब देखिए, देश के बाहर और अंदर से विध्वंसकारी शक्तियां हमारी स्वतंत्रता, एकता और संविधान पर किस तरह प्रहार कर रही हैं। क्या नेताजी का सपना अधूरा न माना जाए? कुल तीन शब्दों में, यह सपना है- राष्ट्रीयता की भावना। लाल किले पर मुकदमे की सुनवाई के दौरान, आजाद हिन्द फौज के सेनानी शाहनवाज खान ने कहा था कि सुभाषचंद्र बोस वे पहले व्यक्ति थे जिन्होंने भारत के होने का एहसास उनके मन में जगाया। प्रधानमंत्री नरेन्द्र मोदी के शब्दों में- भारत को भारतीय की नजर से देखना और समझना क्यों आवश्यक था- इसे आज जब हम देश की स्थिति देखते हैं तो और स्पष्ट रूप से समझ पाते हैं। स्वतंत्र भारत के बाद के दशकों में अगर देश को सुभाष बाबू, सरदार पटेल जैसे व्यक्तित्वों का मार्गदर्शन मिला होता, भारत को देखने के लिए विदेशी चश्मा नहीं होता तो स्थितियां बहुत भिन्न होतीं।
अब फिर से देखिए गांधीजी द्वारा रचित पुस्तक 'हिन्द स्वराज' को, पंडित दीनदयाल उपाध्याय के एकांत मानवदर्शन को, पहले संविधान सभा में और बाद में संसद में डॉ. श्यामा प्रसाद मुखर्जी के भाषणों को, नेताजी सुभाषचंद्र बोस के कर्मयोग को। और भी असंख्य लोग हैं, श्रेय न सीमित है, न बंधित है।
यह एक युद्ध है, एक संघर्ष है, आजाद हिन्द सरकार की स्थापना के वक्त देखे गए सपने को अपने और इस देश के भीतर महसूस करने का संघर्ष। उपनिवेशवादी सोच का लबादा उतार फेंकने का संघर्ष। कुनबापरस्ती की बजाय वतनपरस्ती का संघर्ष।
एक सपना है, बहुत बड़ा है। इतना बड़ा कि 75 वर्ष बाद वह प्रतीक रूप में फिर जीवित होता है। देश ने नेताजी के लापता होने का सदमा झेला।
भरी हुई आंखों ने वे नजारे देखे जब नेताजी से 'घात' करने वाले लोग टसुए बहाते हुए जनता के बीच घूम रहे थे। नेताजी के संगी-सूरमा इस देश में ही जीवित होने पर भी बिसराए जाते रहे। इन सब झंझावातों के बीच वह सपना सांस लेता रहा। उसे जीवित रहना ही था, क्योंकि उस सपने में नेताजी सरीखे अनगिनत राष्ट्रपुरुषों की जान बसी है। वह सपना भारतीयता का है। यह सपना जीवित रहेगा। संघर्ष जारी रहेगा। 
