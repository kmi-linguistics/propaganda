देश के 72 वें स्वतंत्रता दिवस पर विविध आयोजनों की उत्सवी चमक को दुख में बदल देने वाली पहली खबर अखिल भारतीय आयुर्विज्ञान संस्थान से आई!
अटल जी की तबियत बिगड़ी..। शाम होते-होते प्रधानमंत्री नरेंद्र मोदी अटल जी के स्वास्थ्य का हाल लेने एम्स पहुंच गए।
देश के पूर्व प्रधानमंत्री, पाञ्चजन्य के प्रथम संपादक और सर्वप्रिय जननेता अटल बिहारी वाजपेयी 11 जून से सांस लेने में दिक्कत और गुर्दे के संक्रमण के उपचार के लिए ‘एम्स’ में थे। अगले रोज दोपहर तक आशंकाओं के बादलों ने पूरे देश और खासकर दिल्ली को ढक लिया।
भारतीय जनता पार्टी की कार्यकारिणी की बैठक स्थगित कर दी गई। दिल्ली में अटलजी के घर के बाहर तैनात सुरक्षाकर्मियों की संख्या बढ़ा दी गई।
किसी औपचारिक घोषणा से पहले एक टीवी चैनल ने अटलजी के निधन की घोषणा कर दी। सोशल मीडिया पर अपुष्ट खबरों की पहले से जारी बाढ़ के बीच व्हाट्सअप पर चैनल का स्क्रीनशॉट तेजी से घूमने लगा।
एकाएक जिस तरह हड़बड़ी में खबर चली उससे दोगुनी तेजी से उसे रोका गया।
अटलजी हैं, खबरदार! कोई गैरजरूरी फुर्ती नहीं! न्यूजरूम में संपादकों की तगड़ी झाड़ उन रिपोर्टरों के लिए सबक थी जो औपचारिक घोषणा से पूर्व सीमा लांघने की हद तक चले गए थे।
इस क्षणभर की ‘ब्रेकिंग’ में करोड़ों दिलों के टूटने की तीखी समवेत गड़गड़ाहट सुनी जा सकती थी।
क्या है अटल बिहारी वाजपेयी होने का अर्थ! और उनके न होने से क्या अंतर पड़ता है! अरसे से निश्चेष्ट अटल जी कुछ भी तो नहीं कर रहे थे! फिर उन्हें लेकर ऐसी संवेदनशीलता..
पिछले लोकसभा चुनाव में मतदान कर चुकी और 2019 के आम चुनाव में मतदान के लिए कमर कसती युवा भारत की नई खेप ने शायद पहली बार यह महसूस किया।
इस संवेदनशीलता में ही किसी के ‘अटलजी’ होने का अर्थ छिपा है।
यदि क्षेत्र, भाषा, कुनबे पर पलता और सामाजिक दरारों को गहरा करने वाला राजनैतिक फलक क्रूरता, कपट और हल्केपन की ऊंची लहरों में मदमत्त होता दीखे तो अटल जी के सदन-संदर्भ दिए जाते हैं। सियासत के समुद्र में राह दिखाने वाला अविचल प्रकाश स्तंभ। भारत की मिट्टी में जन्म लेने वाले सौभाग्यशाली राजनेताओं में ऐसे बिरले ही हैं जो अपनी कला, संस्कृति और साहित्य से निरंतर जुड़े रहकर अपनी राजनीति के चक्रव्यूहों के बीच भी अपनी लेखनी को विराम नहीं देते। उदारमना एवं कर्मठ राजनेता के रूप में श्री अटल बिहारी वाजपेयी की छवि एक कुशल राजनेता, दूरदृष्टा तथा कालजयी कवि की रही। उनका विराट व्यक्तित्व विश्वव्यापी एवं सर्वसमावेशक था। यदि कहें कि उनकी अद्भुत वक्तृत्व शैली की धूम पूरे देश में है तो इसमें रंच मात्र अतिश्योक्ति नहीं। साथ ही वैश्विक मुद्दों पर भारत की कूटनीतिक दृढ़ता को रेखांकित करने वाले पहले भारतीय राजनेता भी अटल जी थे, यह मानना होगा।
गंभीर से गंभीर विषय को हल्के-फुलके और विनोदी अंदाज में कहने के बावजूद उसकी मारकता और गंभीरता को साधे रखने के उनके अनोखे अंदाज का कोई सानी नहीं। स्वतंत्रता के बाद भारत के इतिहास में शायद ही कोई राजनेता होगा जो इतने लम्बे समय तक राजनीति के केन्द्र में सम्मान और प्रतिष्ठा के साथ कायम है। इसे अटल जी के संवाद कौशल का कमाल ही कहेंगे कि उनका छोटे से छोटा कथन भी खबर बनता रहा। जब भी वे बोलते जनसमुदाय के दिलों को जीत लेते। उनके रचनात्मक दृष्टिकोण एवं कुशल संवादों से संसद में बहस की गरिमा बढ़ी और इसका स्तर ऊंचा हुआ। लाखों की भीड़ को संबोधित करते समय भी जनता की नब्ज पकड़कर चलना एवं उसे बांधे रखने का मानो कोई मंत्र उनके पास रहता हो।
लेखन कर्म से अपनी जीवन यात्रा शुरू करने वाले अटल जी के जीवन के हर पड़ाव पर संघर्षशीलता एवं उतार-चढ़ाव दिखता है। अटल जी को कुशल वक्ता की कला एवं काव्य कला अपने पिताजी पं. कृष्णबिहारी वाजपेयी से विरासत में मिली। उनके पिताजी तत्कालीन समय में ग्वालियर राज्य के विख्यात कवि तथा कुशल वक्ता थे। अटल जी के बाबा भी संस्कृति के मूर्धन्य विद्वान थे, परन्तु अटल जी की वाणी पर जिस प्रकार साक्षात सरस्वती विराजती रहीं वह अध्यवसाय से अर्जित उपलब्धि से इतर ईश्वरप्रदत्त कृपा अनुभव होती है।
क्या थे अटलजी? एक बार किसी पत्रकार ने कौतुकवश पूछ लिया था- अटलजी यह शब्द आपकी जिव्हा पर आते कैसे हैं? क्या कोई दिव्य प्रेरणा?
उत्तर में अटलजी किसी बच्चे की तरह शरमा गए, सकुचा गए और विषय बदलने का इंतजार करने लगे।
संवाद कौशल एवं अपनी भाषण कला के लिए अटलजी विख्यात एवं श्रोताओं में अति लोकप्रिय रहे। गूढ़ राजनय, कठिन अर्थशास्त्र और जटिल सामयिक विषयों का जैसा सरल विवेचन या प्रतिपादन अटल जी की शब्दावली में हुआ वह विषय के पंडितों के लिए भी कठिन है। क्या थे अटलजी? ओर-छोर देखकर परिभाषित कर सकना कठिन है। उत्तराखंड, छत्तीसगढ़ और झारखंड के निर्माता अटलजी। ऑपरेशन शक्ति (पोखरण -2) परमाणु परीक्षण करवा कर दुनिया में भारत को नए सिरे से प्रतिष्ठा दिलाने वाले अटलजी। चंद्रयान -1 परियोजना की मंजूरी देने वाले अटलजी। देश को जमीन पर, हवा में, तरंगों में, नदियों में, सड़कों में, जुड़ाव और एकजुटता देने वाले अटलजी। राष्ट्रीय राजमार्ग विकास परियोजना शुरु करने वाले अटलजी। "सागरमाला परियोजना" की शुरुआत करने वाले अटलजी। देश को गोल्डन चतुर्भुज देने वाले अटलजी। उत्तर-दक्षिण और पूर्व-पश्चिम गलियारे को साकार करने वाले अटलजी। प्रधानमंत्री ग्रामीण सड़क योजना वाले अटलजी। दिल्ली मेट्रो परियोजना लाने वाले अटलजी। डॉ भूपेन हजारिका सेतु निर्माण कराने वाले करने वाले अटलजी। जम्मू और बारामूला रेल लिंक और "चेनाब ब्रिज" देने वाले अटलजी। रक्षा खुफिया इकाई, राष्ट्रीय सुरक्षा सलाहकार जैसी संस्थाओं का सृजन करने वाले अटलजी। सूचना प्रौद्योगिकी में भारत को उत्कर्ष पर ले जाने वाले अटलजी। सर्व शिक्षा अभियान देने वाले अटलजी। प्रवासी भारतीय सम्मान शुरु करने वाले अटलजी। कारगिल युद्ध के समय देश को विजयी नेतृत्व देने वाले अटलजी। कहां तक याद करें।
और उससे भी पहले कितनों को याद है अटलजी का विदेशमंत्रित्व काल? कार्टर की भारत यात्रा कई लोगों को याद होगी। लेकिन मोशे दायन भी तब भारत आए थे, तब शायद पहली बार इस्राइल के किसी शीर्ष नेता ने भारत की यात्रा की थी। भारत ईरान का भी मित्र था और इस्राइल का भी। चीनी हेकड़ी तब भी थी, और यह अटलजी ही थे, जो वियतनाम पर चीनी हमले के विरोध में यात्रा अधूरी छोड़ कर लौट आए थे। 
