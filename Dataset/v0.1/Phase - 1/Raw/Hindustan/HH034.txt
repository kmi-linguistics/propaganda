अखिल भारत हिंदू महासभा ने सोमवार को कर्नाटक में कांग्रेस -जेडीएस गठबंधन के नेता एचडी कुमारस्वामी को सरकार बनाने के लिए आमंत्रित करने के राज्यपाल वजूभाई वाला के फैसले को सुप्रीम कोर्ट में चुनौती दी। महासभा ने शाम को शीर्ष अदालत में याचिका दायर की।

संगठन ने गठबंधन को सरकार बनाने का निमत्रंण देने के राज्यपाल के फैसले पर रोक लगाने की मांग करते हुए याचिका पर शीघ्र सुनवाई करने का आग्रह किया है। याचिका में तमाम मुद्दे के साथ ही कहा गया है कि इन राजनीतिक दलों द्वारा चुनाव बाद किया गया गठबंधन असंवैधानिक है। कुमारस्वामी 23 मई को मुख्यमंत्री पद की शपथ लेने जा रहे हैं। यह याचिका महासभा ने वकील बरुणकुमार सिन्हा के माध्यम से दायर की है। 
मुलाकात के बाद बोले कुमारस्वामी: शपथ ग्रहण में शामिल होंगे सोनिया-राहुल

बता दें, शीर्ष अदालत ने येदियुरप्पा द्वारा बहुमत प्राप्त करने के लिए सदन में 19 मई को होने वाले शक्ति परीक्षण के दौरान पारदर्शिता सुनिश्चित करने के लिए पूरी प्रक्रिया का सीधा प्रसारण करने का निर्देश दिया था। हालांकि, विधानसभा में सदस्यों के शपथ ग्रहण करने के तुरंत बाद ही येदियुरप्पा ने इस्तीफा देने का ऐलान कर दिया था। 
