कर्नाटक में मिले अस्पष्ट जनादेश के करीब एक हफ्ते बाद जनता दल (सेक्युलर) नेता एचडी कुमारस्वामी ने बुधवार को कर्नाटक के मुख्यमंत्री पद की शपथ ली। इससे पहले, बीएसपी नेता बीएस येदियुरप्पा सिर्फ दो दिन के लिए ही मुख्यमंत्री बन पाए।

इस शपथग्रहण समारोह में कई राज्यों के मुख्यमंत्रियों और विपक्षी नेताओं ने हिस्सा लिया जो अगले साल होने जा रहे लोकसभा चुनाव से पहले की विपक्षी एकता का एक संदेश है।

पीएम मोदी ने दी बधाई

प्रधानमंत्री नरेंद्र मोदी ने एच डी कुमारस्वामी को कर्नाटक के मुख्यमंत्री के तौर पर शपथ लेने पर आज बधाई दी और नयी जिम्मेदारी के लिये उन्हें अपनी तरफ से शुभकामनाएं दीं। उन्होंने कहा, ''मैं श्री कुमारस्वामी जी और डॉ . परमेश्वर जी को कर्नाटक के मुख्यमंत्री और उपमुख्यमंत्री के तौर पर शपथ लेने पर बधाई देता हूं। उनके कार्यकाल के लिये मेरी ओर से शुभकामनाएं।'' 
 

कुमारस्वामी को जद (एस)- कांग्रेस गठबंधन सरकार के मुख्यमंत्री के तौर आज शपथ दिलाई गई। उनके शपथ ग्रहण समारोह में कई राष्ट्रीय और क्षेत्रीय नेता पहुंचे। इसे अगले साल होने वाले लोकसभा चुनाव में राजग से मुकाबला करने के लिये व्यापक मोर्चा बनने के संकेत के तौर देखा जा रहा है। 
 

भाजपा ने शपथ ग्रहण समारोह का बहिष्कार किया और इसके खिलाफ ' काला दिवस  मनाया। भाजपा ने नयी गठबंधन सरकार के खिलाफ समूचे कर्नाटक में विरोध प्रदर्शन किया। उसने इस गठबंधन सरकार को ' नापाक  बताया।  कर्नाटक में अखिल भारतीय कांग्रेस कमेटी (एआईसीसी) के प्रभारी महासचिव के सी वेणुगोपाल ने बताया कि राज्य में पार्टी अध्यक्ष जी परमेश्वर उपमुख्यमंत्री पद की शपथ लेंगे। वेणुगोपाल ने बताया कि कांग्रेस के रमेश कुमार अगले विधानसभा अध्यक्ष (स्पीकर) होंगे, जबकि विधानसभा उपाध्यक्ष पद जद (एस) के खाते में जायेगा। 

उन्होंने बताया कि कांग्रेस के 22 और जद (एस) से 12 मंत्री होंगे। शुक्रवार को विधानसभा में होने वाले शक्ति परीक्षण के बाद वे शपथ लेंगे। अधिकारियों ने इससे पहले बताया था कि कुमारस्वामी बृहस्पतिवार को सदन में विश्वास प्रस्ताव पेश करेंगे। 

 

शपथ ग्रहण लाइव अपडेट्स

7:05pm: शपथग्रहण के बाद प्रेस कॉन्फ्रेंस कर बोले कर्नाटक के मुख्यमंत्री एचडी कुमारस्वामी- मैं किसानों का कर्ज माफ करने जा रहा हूं।

6:45pm: केन्द्रीय गृहमंत्री राजनाथ सिंह ने ट्वीट कर कहा- कर्नाटक के नए मुख्यमंत्री और उप-मुख्यमंत्री बनने पर कुमारस्वामी और जी. परमेश्वर को बधाई देता हूं। मैं उम्मीद करता हूं कि नई सरकार कर्नाटक शांति, समृद्धि और संपन्नता की दिशा में आगे बढ़ेगी।

6:45pm: प्रधानमंत्री नरेन्द्र मोदी ने कुमारस्वामी से बात कर कर्नाटक के नए मुख्यमंत्री बनने के लिए उन्हें बधाई दी।

5:40pm: सीपीएम महासचिव सीताराम येचुरी ने ट्वीट कर कुमारस्वामी और जी. परमेश्वर को बधाई दी। उन्होंने कहा- देशभर की पार्टियां आपके साथ खड़ी है।  
