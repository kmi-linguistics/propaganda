कर्नाटक में बीजेपी के मुख्यमंत्री पद के उम्मीदवार बी एस येदियुरप्पा ने कहा कि मोदी लहर  पर सवार उनकी पार्टी राज्य में पूर्ण बहुमत के साथ अगली सरकार बनाएगी। येदियुरप्पा ने फिलहाल  इस बात से इंकार किया कि चुनावों के बाद जद (एस) के साथ  गठबंधन किया जाएगा। 
         
चुनावी विश्लेषकों ने कर्नाटक में त्रिशंकु विधानसभा का पूर्वानुमान लगाया है जिसमें न तो सत्तारूढ कांग्रेस और ना ही भाजपा बहुमत पाती हुई नजर आ रही है। उनका कहना है कि पूर्व प्रधानमंत्री एच डी देवगौड़ा की पार्टी जेडी (एस) सरकार बनाने में महत्वपूर्ण भूमिका निभाएगी। 

लिंगायत समुदाय के लिए धार्मिक रूप से अल्पसंख्यक की मांग का समर्थन करने वाले इसी समुदाय से आने वाले येदियुरप्पा ने कहा कि यह मुद्दा भाजपा की चुनावी संभावनाओं को नुकसान नहीं पहुंचाएगा बल्कि यह सत्तारूढ़ कांग्रेस पर पलटवार  करेगा। प्रदेश भाजपा प्रमुख ने कहा कि भाजपा 12 मई को प्रस्तावित विधानसभा चुनावों में 150 सीटें जीतने के मिशन को पूरा करने के लिए एकजुट बल के रूप में प्रचार कर रही है।

येदियुरप्पा ने कहा, ''लिंगायत मुद्दा हमें प्रभावित नहीं करेगा। यह कांग्रेस पर पलटवार करेगा। सिद्धारमैया सरकार ने हाल में केन्द्र को लिंगायत और इसकी उपजाति वीरशैव लिंगायत को धार्मिक अल्पसंख्यक का दर्जा देने की सिफारिश की थी। माना जाता है कि इस कदम का उद्देश्य भाजपा के मजबूत वोटबैंक में सेंध लगाना है। 
        
शिकारीपुरा से सात बार चुनाव जीत चुके 75 साल के येदियुरप्पा ने कहा कि वह अपनी गृह सीट से बड़े अंतर से जीत दर्ज करेंगे क्योंकि लिंगायत उनका फिर साथ देंगे। यह पूछे जाने पर कि क्या भाजपा की कथित सांप्रदायिक राजनीति  तटीय कर्नाटक में उसके लिए काम करेगी, उन्होंने कहा , '' वहां ऐसी कोई चीज नहीं है। कांग्रेस झूठ फैला रही है। केवल मोदी लहर है और हम न केवल तटीय क्षेत्र बल्कि पूरे राज्य में विजय पताका फहराएंगे।  
