कर्नाटक चुनाव की तारीख लीक होने के मामले में नया मोड़ आ गया है। इस मामले में बीजेपी के अमित मालवीय को किसी जांच का सामना नहीं करना पड़ेगा। चुनाव आयोग के नोटिस के अनुसार अमित मालवीय, जो बीजेपी के आई टी सेल के प्रमुख हैं के अलावा कर्नाटक में कांग्रेस के सोशल मीडिया प्रमुख दोनों ने ही ट्वीट कर यह जानाकरी दी थी कि कर्नाटक में आगामी चुनाव के लिए 12 मई को वोटिंग होगी। दोनों ने ही यह जानकारी चुनाव आयोग के घोषणा करने से पहले ही ट्वीट कर दी थी।   

लेकिन केवल कांग्रेस के सोशल मीडिया सेल के प्रमुख श्रीवत्स बी से इस मामले में पूछताछ की जाएगी। चुनाव आयोग के अनुसार बीजेपी इस मामले में पहले ही सफाई दे चुकी है। चुनाव आयोग के आदेश के अनुसार छह सदस्यी टीम इस मामले में श्रीवत्स बी से पूछताछ करेगी।

चुनाव आयोग की जांच में अमित मालवीय का नाम न होने पर लोग सवाल भी उठा रहे हैं। कांग्रेस प्रवक्ता दिव्या स्पंदना ने ट्वीट किया कि हम चुनाव आयोग की हर जांच का स्वागत करते हैं। जिससे कि चुनाव आयोग की विश्वसनीयता बनी रहे। वही दूसरी ओर यह चौकाने वाला है कि इस जांच में बीजेपी के अमित मालवीय का नाम तक नहीं है। इससे जाहिर तौर पर चुनाव आयोग की छवि पर बुरा असर पड़ेगा। 

वहीं चुनाव आयोग का पक्ष है कि इस मामले में अमित मालवीय से पूछताछ की जरूरत नहीं है। क्योंकि उन्होंने पहले ही हमें लिखकर बता दिया है कि उन्हें यह जानकारी कहां से मिली। साथ ही उनकी इसी चिट्ठी को उनका पक्ष माना जाएगा। चुनाव आयोग ने एक बयान जारी कर जानकारी दी कि बीजेपी की ओर से एक दल कल शाम ही अमित मालवीय की चिट्ठी के साथ आकर कमीशनर्स से मिल चुका है और अपना पक्ष अपने सबूतों के साथ रख चुका है।   
