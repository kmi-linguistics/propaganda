कर्नाटक की सियासत में उठापटक के बाद अब नया मामला सामने आया है। कर्नाटक की विजयपुरा विधानसभा में वीवीपैट मशीन मिलने को लेकर कर्नाटक के पूर्व सीएम येदियुरप्पा ने चुनाव आयोग को चिट्ठी लिखी है। इस चिट्ठी में उन्होंने कर्नाटक चुनाव में गड़बड़ियों की आशंका जताई है। 

येदियुरप्पा ने मुख्य चुनाव आयोग को लिखी अपनी चिट्ठी के बाद कहा है कि उन्हें पूरा विश्वास है कि चुनाव आयोग इस मामले को गंभीरता से लेते हुए इस पर उचित कदम उठाएंगे। दरअसल कर्नाटक की विजयपुरा विधानसभा में मानागुली गांव में एक शेड के भीतर कुछ  वीवीपैट मशीने बरामद हुई थीं। कर्नाटक पुलिस का कहना है कि यह सभी मशीनें मजदूरों के घर से मिली हैं। इन मशीनों में बैटरी नहीं है। मामले में पुलिस ने केस रजिस्टर कर लिया है। फिलहाल पुलिस मामले में जांच कर  रही हैं। उधर कर्नाटक के मुख्य निर्वाचन अधिकारी संजीव कुमार ने कहा कि रविवार को विजयपुरा के मनागुली गांव में मिले वीवीपैट के बक्से जिला या चुनाव आयोग के नहीं हैं। उन्होंने कहा, बक्से मशीन या कागज के बिना हैं और बिना किसी अनोखे इलेक्ट्रॉनिक ट्रैकिंग नंबर के हैं। चुनाव आयोग उन लोगों के खिलाफ कड़ी कार्रवाई करेगा जो भ्रम उत्पन्न करने का प्रयास कर रहे हैं।  
 
कुमार ने कहा, ये बक्से विजयपुरा जिले के नहीं हैं। जिले को आवंटित 2744 वीवीपैट स्ट्रांग रूम में सुरक्षित रखी गई हैं। उन्होंने कहा, मनगुली पुलिस थाने में एक प्राथमिकी दर्ज कर ली गई है और मामले में जांच चल रही है। 

बता दें कि कर्नाटक भाजपा अध्यक्ष बी एस येदियुरप्पा ने मुख्य चुनाव आयुक्त ओम प्रकाश रावत इस सिलसिले में पत्र लिखा है। उन्होंने कहा, आयोग को मामले को गंभीरता से लेना चाहिए। येदियुरप्पा ने कहा कि इससे चुनाव में  गंभीर अनियमितता उजागर होती हैं। 

येदियुरप्पा ने वापसी का संकल्प लिया
कर्नाटक विधानसभा में शक्ति प्रदर्शन से पहले ही इस्तीफा देने वाले भाजपा के प्रदेश अध्यक्ष बीएस येदियुरप्पा ने सोमवार को सत्ता में वापसी करने का संकल्प लिया। उन्होंने एक भावुक संदेश में पार्टी कार्यकर्ताओं से कहा कि उनके प्रयास बेकार नहीं जाएंगे। 
    
येदियुरप्पा ने एक फेसबुक पोस्ट में कहा कि सबसे बड़ी पार्टी बनकर उभरी भाजपा को जनादेश मिला था। लेकिन उसे सत्ता से बेदखल कर दिया गया। हालांकि अब दुनिया को पता चल गया है कि हम नाकाम क्यों रहे। जनता ने जिन दो दलों को खारिज कर दिया उन्होंने हमारे खिलाफ साजिश रची। लेकिन इससे उनका मनोबल गिरा नहीं है। 

हिंदू महासभा कांग्रेस-जेडीएस के खिलाफ सुप्रीम कोर्ट पहुंचा
अखिल भारत हिंदू महासभा ने सोमवार को कांग्रेस -जेडीएस गठबंधन के नेता एचडी कुमारस्वामी को सरकार बनाने के लिए आमंत्रित करने के राज्यपाल वजूभाई वाला के फैसले को सुप्रीम कोर्ट में चुनौती दी। महासभा ने शाम को शीर्ष अदालत में याचिका दायर की।   संगठन ने गठबंधन को सरकार बनाने का निमत्रंण देने के राज्यपाल के फैसले पर रोक लगाने की मांग करते हुए याचिका पर शीघ्र सुनवाई करने का आग्रह किया है। याचिका में तमाम मुद्दे के साथ ही कहा गया है कि इन राजनीतिक दलों द्वारा चुनाव बाद किया गया गठबंधन असंवैधानिक है। कुमारस्वामी 23 मई को मुख्यमंत्री पद की शपथ लेने जा रहे हैं। यह याचिका महासभा ने वकील बरुणकुमार सिन्हा के माध्यम से दायर की है। 

गौरतलब है कि शीर्ष अदालत ने येदियुरप्पा द्वारा बहुमत प्राप्त करने के लिए सदन में 19 मई को होने वाले शक्ति परीक्षण के दौरान पारदर्शिता सुनिश्चित करने के लिए पूरी प्रक्रिया का सीधा प्रसारण करने का निर्देश दिया था। हालांकि, विधानसभा में सदस्यों के शपथ ग्रहण करने के तुरंत बाद ही येदियुरप्पा ने इस्तीफा देने का ऐलान कर दिया था।  
