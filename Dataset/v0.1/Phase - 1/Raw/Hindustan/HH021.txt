कर्नाटक में 12 मई को 224 सीटों पर होने वाले विधानसभा चुनावों के लिए नामांकन प्रकिया 17 अप्रैल से शुरू हो जाएगी। आधिकारिक सूत्रों ने बताया कि नामांकन कल से सुबह 11 बजे से शाम पांच बजे तक प्राप्त किए जा सकेंगे और दूसरे शनिवार, रविवार तथा सार्वजनिक अवकाश वाले दिन चुनाव कायार्लय बंद रहेंगे।
 
सत्तारूढ़ कांग्रेस ने अभी 218 उम्मीदवारों की सूची जारी की है और मुख्यमंत्री सिद्धारमैया दो विधानसभी सीटों से चुनाव लड रहे हैं। मुख्यमंत्री ने उम्मीदवारों की सूची में अपना नाम आते ही कोई समय गंवाए बिना मैसुरू जिले की चामुंडेश्वरी सीट से चुनाव प्रचार शुरू कर दिया।

भाजपा और जनता दल (सेक्युलर)उन्हें  हराने में कोई कसर नहीं रख रही है। भाजपा ने राज्य में पहली सूची में 72 उम्मीदवारों के नामों की घोषणा की है और उसका लक्ष्य 15० सीटें जीतना है।

इस समय राज्य में जनता दल(सेक्युलर) को काफी बगावत का सामना करना पड़ रहा है और राज्य सभा चुनाव के समय से ही उसे काफी परेशानियों का सामना करना पड़ रहा है जब उसके सातों विधायकों ने पार्टी व्हिप का उल्लंघन कर कांग्रेस उम्म्मीदवार के पक्ष में मतदान किया था। इन सातों विधायकों को पार्टी से निलंबित कर दिया गया था और इन्हें अयोग्य ठहराए जाने के लिए विधानसभा अध्यक्ष के बी कोलीवाड़ के समक्ष एक याचिका दाखिल की गई थी।

ये सातों विधायक कांग्रेस अध्यक्ष राहुल गांधी की मौजूदगी में पार्टी में शामिल हो गए थे और इन्हें कल रात कांग्रेस पार्टी से टिकट भी दे दिया गया। 
