कर्नाटक के राजनीतिक ड्रामे में उस वक्त नया ट्वीस्ट आ गया जब कांग्रेस नेता और उप-मुख्यमंत्री जी. परमेश्वर ने गुरूवार को कहा कि पार्टी ने कुमारस्वामी को पूरे पांच वर्षों तक मुख्यमंत्री के तौर पर उन्हें साथ देने के बारे में अभी कोई फैसला नहीं किया है।
  
कांग्रेस के प्रदेशाध्यक्ष जी. परमेश्वर ने कहा- इस मुद्दे पर अभी चर्चा होना और उस पर फैसला लिया जाना अभी बाकी है। हमारा फिलहाल लक्ष्य फ्लोर टेस्ट को पास करना, मंत्रिमंडल का बंटवारा और अच्छा प्रशासन देना है। लेकिन, मुख्यमंत्री पद समेत काम के तौर तरीकों पर चर्चा काम होना अभी बाकी है।

उनकी तरफ से यह प्रतिक्रिया उस वक्त आई जब वे उप-मुख्यमंत्री पद की शपथ लेने के बाद प्रेस कॉन्फ्रेंस में सवालों का जवाब दे रहे थे। दोनों ही पार्टियों के बीच अब मंत्रीपद के बंटवारे पर चर्चा होना बाकी है। ज्यादा विधायकों की संख्या के बावजूद कांग्रेस ने मुख्यमंत्री का पद जेडीएस के लिए छोड़ा है। सिर्फ 37 विधायकों के साथ कांग्रेस की मदद से गठबंधन सरकार में मुख्यमंत्री बने कुमारस्वामी ने इससे पहले अलग-अलग मुख्यमंत्री बनने की संभावनाओं का खारिज किया था।

बुधवार को मुख्यमंत्री पद की शपथ लेने के बाद प्रेस कॉन्फ्रेंस को संबोधित करते हुए कुमारस्वामी उन्होंने अपनी बातों को सीमित रखते हुए कहा- “हमारा केवल लक्ष्य एक आदर्श गठबंधन बनाना है। मेरे कार्यकाल और सरकार के काम के बारे में अभी हमारी बैठक होनी है।”  
