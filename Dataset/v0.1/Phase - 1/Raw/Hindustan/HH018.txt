लोकसभा चुनाव 2019 को लेकर दिल्ली की सात लोकसभा सीटों पर आम आदमी पार्टी (आप) के साथ गठबंधन पर कांग्रेस ने अभी कोई अंतिम फैसला नहीं लिया गया है।

दिल्ली कांग्रेस अध्यक्ष शीला दीक्षित ने मंगलवार को संवाददाता सम्मेलन में 'आप' के साथ लोकसभा सीटों के लिए गठबंधन के संबंध में पूछे गए सवाल पर सीधा कोई जवाब नहीं दिया। शीला ने कहा कि जब फैसला लिया जाएगा मीडिया को इसकी जानकारी दे दी जाएगी। 'आप' के साथ गठबंधन पर फैसला पार्टी अध्यक्ष राहुल गांधी को लेना है। राहुल की 'न्याय' योजना को लेकर दिल्ली में 'आय पे चर्चा' करेगी कांग्रेस

न्यूज एजेंसी वार्ता के अनुसार, मीडिया में ऐसी अटकलें बराबर लगाई जा रही हैं कि 'आप' के साथ गठबंधन को लेकर प्रदेश कांग्रेस दो गुटों में बंटी हुई है। शीला दीक्षित के अलावा तीनों कार्यकारी अध्यक्ष 'आप' से गठबंधन के पक्ष में नहीं हैं, जबकि प्रदेश कांग्रेस प्रभारी पी. सी. चाको और पूर्व अध्यक्ष अजय माकन और अन्य बड़े नेता इसके समर्थन में हैं।

दिल्ली में सात लोकसभा सीटों को लेकर मीडिया में यह अटकलें हैं कि तीन पर कांग्रेस और चार पर 'आप' लड़ सकती है। कांग्रेस की तरफ से हालांकि कोई भी उम्मीदवार घोषित नहीं किया गया है जबकि 'आप' ने सभी सातों सीटों पर पहले ही उम्मीदवार घोषित कर प्रचार भी शुरू कर दिया है। दिल्ली में मतदान 12 मई को होना है। 
