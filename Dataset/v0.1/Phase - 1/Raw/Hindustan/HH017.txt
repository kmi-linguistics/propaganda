दिल्ली में चुनावी रण जीतने के लिए भाजपा नए-नए तरीके अपना रही है। चाय और चौकीदारों के बाद अब सैलून संचालक भाजपा के प्रचार का बड़ा जरिया बनेंगे। बीते तीन दिनों में दिल्ली के 500 सैलून संचालकों से दिल्ली भाजपा के संगठन मंत्री सिद्र्धाथन और प्रदेश सह प्रभारी जयभान पवैया के साथ कई वरिष्ठ ने मुलाकात की।

चुनाव जीतने और लोगों से सीधे जुड़ने के लिए ये है BJP का नया प्लान

पार्टी के प्रदेश कार्यालय पर सैलून संचालकों को बुलाकर सरकार की उपलब्धियों के बारे में बताया गया है। भाजपा की रणनीति है कि सैलून पर सरकार की उपलब्धियों के बारे में चर्चा हो। वहां लोगों का फीडबैक भी लिया जाए। भाजपा ओबीसी मोर्चा को इस काम पर लगाया गया है। गलियों में छोटी-छोटी दुकानों के साथ-साथ मॉल के सैलून भी इसमें शामिल किए गए हैं। सूत्रों के मुताबिक, सर्जिकल स्ट्राइक की मीडिया के जरिए लोगों को जरूर जानकारी है, लेकिन सरकारी योजनाओं का प्रचार नीचे तक नहीं हुआ है। इसी को निचले स्तर तक पहुंचाने का प्रयास सैलून के जरिए किया जाएगा।
रोचक : क्या आप जानते हैं, दिल्ली में राजनीति करते हैं 299 दल

योजनाओं के साथ ब्रांड मोदी का प्रचार : इन दुकानों पर प्रतिदिन बड़ी संख्या में सभी वर्गों के लोग पहुंचते हैं। ऐसे में सैलून संचालक अपनी दुकान पर भाजपा की उपलब्धियों का प्रचार करेंगे। सरकारी योजनाओं के साथ-साथ वे ब्रांड मोदी का प्रचार करेंगे। ओबीसी मोर्चा के प्रदेश संयोजक गौरव खारी ने बताया कि प्रचार में सैलूनों की बड़ी भूमिका होगी। इस तरह की कार्यशाला में पहुंचे सैलून संचालक रमेश बताते हैं कि उन्हें सरकारी उज्ज्वला, जनधन योजना और दूसरी लाभकारी योजनाओं के बारे में बताया गया है। वे अपनी सैलून पर आने वाले ग्राहकों से इसकी चर्चा कर उनका फीडबैक भी लेंगे।
चुनावी चर्चा : युवा बोले- अंतरिक्ष में धाक तो ठीक पर रोजगार भी चाहिए

इन बातों पर रहेगा जोर

    ब्रांड मोदी का प्रचार-प्रसार
    सरकारी योजनाओं पर ग्राहकों से चर्चा
    लोगों का फीडबैक लिया जाएगा
    उपलब्धियों के पैम्पलेट बांटे जाएंगे

भाजपा का युवाओं पर ध्यान इस लोकसभा चुनावों में भाजपा युवाओं पर ज्यादा से ज्यादा ध्यान केंद्रित कर रही है। ऐसे में उसने ट्विटर और फेसबुक के सहारे युवाओं से जुड़ने का फैसला लिया है। पार्टी के बड़े नेता सीधे ट्विटर हैंडल के सहारे वोटरों से जुड़ रहे हैं और उनके सवालों के जवाब भी दे रहे हैं। आने वाले समय में भाजपा इसका ज्यादा इस्तेमाल करेगी। 

वीडियो कांफ्रेसिंग का सहारा

भाजपा बड़ी संख्या में वीडियो कांफ्रेसिंग कर रही है। अलग-अलग वर्गों के लोगों से पीएम वीडियो कांफ्रेसिंग के सहारे जुड़ रहे हैं। इससे दूर स्थानों पर बैठे लोग भी सीधे पीएम के साथ जुड़ जाते हैं। वीडियो कांफ्रेसिंग में सवाल और जवाब होते हैं। बड़ी संख्या में अलग-अलग स्थानों से जुड़ने का माध्यम होने के कारण भाजपा इसका जमकर इस्तेमाल कर रही है।

कांग्रेस करेगी आय पर चर्चा

भाजपा की चाय पर चर्चा के जवाब में कांग्रेस ने ‘आय पर चर्चा' का कार्यक्रम बनाया है। दिल्ली में प्रदेश अध्यक्ष शीला दीक्षित ने इस कार्यक्रम की घोषणा की। गरीब परिवारों को 72 हजार रुपये प्रतिवर्ष देने की कांग्रेस ने घोषणा की है। इसी को लेकर गरीब लोगों के साथ आय पर चर्चा कांग्रेस करेगी। इसमे दिल्ली प्रदेश के सभी नेताओं को शामिल किया जाएगा।

मोबाइल ऐप पर फीडबैक

कांग्रेस ने कार्यकर्ताओं से जुड़ने के लिए शक्ति एप पहले ही लांच किया था। इसमे पार्टी कार्यक्रमों के साथ लोगों का फीडबैक भी लिया जाता है। कांग्रेस ने दिल्ली में ‘आप' के साथ गठबंधन को लेकर भी कार्यकर्ताओं से शक्ति ऐप पर फीडबैक लिया है। अब दिल्ली में इस एप से ज्यादा से ज्यादा लोगों को जोड़ने वाले तीन कार्यकर्ताओं को पार्टी अध्यक्ष से मिलवाया जाएगा।

‘आप' का वीडियो पर जोर

‘आप' सोशल मीडिया के जरिए प्रचार में जुटी है। पार्टी के सोशल मीडिया अकाउंट पर आम लोगों के फोटो और वीडियो को जगह दी जाती है। पार्टी का मानना है कि इससे ज्यादा लाभ होगा। आम लोगों के साथ छोटे-छोटे संवाद और अपने बड़े नेताओं के बयान सोशल मीडिया पर डाले जाते हैं और इसके बाद पार्टी नेता इसे बार-बार ट्वीट और रिट्वीट करते हैं। 

व्हाट्सएप ग्रुप बनाया आम आदमी पार्टी ने लोकसभा चुनाव के दौरान फैलने वाली अफवाहों को रोकने के लिए एक संदेशवाहक व्हाट्सएप ग्रुप बनाया है। इसके लिए हर बूथ पर दो लोगों की टीम बनाई गई है। पांच हजार से ज्यादा लोगों को इससे जोड़ा गया है। ये लोग किसी भी अफवाह के बारे में पार्टी कार्यकर्ताओं को उनके मोबाइल पर बताएंगे, जिससे इसे फैलने से रोका जा सके। 
