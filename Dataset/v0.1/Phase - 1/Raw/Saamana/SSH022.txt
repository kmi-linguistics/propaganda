महाराष्ट्र पुलिस, हमें तुम पर गर्व है, इन शब्दों में मुख्यमंत्री उद्धव ठाकरे ने राज्य में राष्ट्रपति पुलिस पदक, शौर्य पुलिस पदक और पुलिस पदक से सम्मानित होनेवाले पुलिस अधिकारियों-कर्मचारियों का अभिनंदन किया है। केंद्रीय गृह मंत्रालय ने महाराष्ट्र के ५८ पुलिस अधिकारियों और कर्मचारियों के लिए राष्ट्रपति पुलिस पदक, शौर्य पुलिस पदक और पुलिस पदक की घोषणा की है। इसमें उत्कृष्ट सेवा के लिए ५ ‘राष्ट्रपति पुलिस पदक’, शौर्य के १४ पुलिस पदक और प्रशंसनीय सेवा के लिए ३९ ‘पुलिस पदक’ की घोषणा की गई है। इन सभी का अभिनंदन करते हुए मुख्यमंत्री ने कहा कि ‘महाराष्ट्र पुलिस हमें तुम पर गर्व है।’ इन सभी अधिकारियों और कर्मचारियों ने महाराष्ट्र पुलिस की ‘सद्रक्षणाय खलनिग्रहणाय’ घोषवाक्य को साबित करके दिखाया है। इस उपलब्धि के लिए सभी को सलाम, सार्वजनिक पुरस्कार के लिए अधिकारियों व कर्मचारियों का मन:पूर्वक अभिनंदन करते हुए आगे के भविष्य के लिए मुख्यमंत्री ने शुभकामनाएं दीं।
