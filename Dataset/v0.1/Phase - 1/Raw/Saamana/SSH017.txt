कोरोना महामारी का असर हर पर्व-त्योहार पर पड़ रहा है। कल स्वतंत्रतता दिवस पर भी इसका असर नजर आया। कल शहर के सिग्नल सूने रहे। हर वर्ष शहर के प्रमुख सिग्नलों पर छोटे-छोटे बच्चे झंडा बेचते दिखते थे। ये बच्चे इस बार नहीं दिखे।
गौरतलब है कि हर साल २६ जनवरी व १५ अगस्त के दिन का कुछ गरीब छोटे बच्चों को इंतजार रहता है। क्योंकि वे उस दिन शहर के सिग्नलों, स्टेशन के आसपास व बस स्टॉपों पर झंडा बेच कर अच्छी खासी कमाई कर लेते थे। आते जाते लोगों की शर्ट पर तिरंगा झंडा लगाकर ये बच्चे कुछ कमाई कर लेते थे। पहली बार कोरोना की मार इन बच्चों पर भी पड़ गई है। कल सुबह जब कुछ स्टेशनों के आसपास जाकर इस संवाददाता ने जायजा लिया तो दूर-दूर तक कहीं भी झंडा बेचने वाले ये बच्चे दिखाई नहीं दिए। इसी प्रकार कुर्ला सिग्नल, अमर महल जंक्शन, छेड़ा नगर जंक्शन, गोवंडी जंक्शन,
मानखुर्द के टी जंक्शन व चेंबूर नाका के सिग्नलों पर भी कोई भी बच्चा झंडा बेचते नहीं दिखा। चेंबूर में एक जंक्शन पर केवल दो औरतें ही झंडा बेचती नजर आर्इं। रामलखन नामक एक टैक्सी चालक से जब पूछा गया कि भाई आपको किसी सिग्नल पर झंडा बेचते हुए कोई दिखाई दिया क्या? तो उसका जवाब था कि भाई कोरोना की मार सब पर पड़ गई है। पहले बच्चे कारों में लगाए जानेवाले झंडा लेकर सिग्नलों पर दिखाई देते थे। इस बार कोई भी बच्चा अथवा युवक -युवती कहीं किसी सिग्नल पर नजर नहीं आया है। इसी प्रकार अमर महल सिग्नल पर सूरज यादव नामक रिक्शा चालक से बात करने पर उसने भी बताया कि ये सब कोरोना के भय के चलते हुआ है। इसके पहले लोग एक दो दिन पहले ही झंडा थोक में खरीदते थे और सुबह सिग्नल अथवा स्कूलों के आसपास बैठ कर बेचने का काम करते थे। कोरोना ने उनकी यह रोजी छीनी ली।
