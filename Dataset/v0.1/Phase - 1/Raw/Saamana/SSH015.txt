मौजूदा साल मनहूसियत से गुजर रहा है। एक और बुरी खबर आ गई। दिल्ली से सटे गुरुग्राम स्थित मेदांता अस्पताल में पूर्व भारतीय क्रिकेटर और उत्तर प्रदेश सरकार में होमगार्ड मंत्री चेतन चौहान (74)का निधन हो गया है। वह पिछले एक सप्ताह से कोरोना से संक्रमित थे। कोरोना के चलते उनकी दोनों किडनी संक्रमित हो गई थी।रात से ही उन्हें लाइफ़ सपोर्ट सिस्टम पर रखा हुआ था।चेतन चौहान पिछले महीने 19 जुलाई को कोरोना पॉज़िटिव पाए गए थे। चेतन चौहान यूपी में सैनिक कल्याण, होमगार्ड, पीआरडी और नागरिक सुरक्षा मंत्रालय के मंत्री थे। कोरोना पॉज़िटिव पाए जाने के बाद उन्‍हें लखनऊ के एसजीपीजीआई में भर्ती कराया गया था’ लेकिन बीते शुक्रवार को उन्‍हें किडनी और ब्‍लड प्रेशर की समस्‍याएं शुरू हो गईं। हालत में सुधार न होने के कारण उन्हें गुरुग्राम के मेदांता हॉस्पिटल में भर्ती कराया गया था। बता दें, चेतन चौहान यूपी के अमरोहा से दो बार लोकसभा सदस्य रहे। बीते विधानसभा चुनाव में वह विधायक चुने गए थे, उसके बाद उन्हें सरकार में मंत्री बनाया गया था। कोरोना से यूपी सरकार के दूसरे मंत्री की मौत हुई है इससे पहले यूपी सरकार में कैबिनेट मंत्री कमला रानी वरुण की संक्रमण के चलते मौत हो चुकी है। चौहान के निधन पर प्रधानमंत्री नरेंद्र मोदी, गृह मंत्री अमित शाह, यूपी के मुख्यमंत्री योगी आदित्यनाथ के अलावा कई नेताओं ने दुख जताया।
