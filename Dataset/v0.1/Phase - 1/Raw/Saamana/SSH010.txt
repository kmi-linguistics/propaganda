

कोरोना महामारी का संक्रमण लोगों की जान तो ले ही रहा है, इसने लोगों के उद्योग-धंधों को भी बुरी तरह से प्रभावित किया है। ऐसा कोई बचा नहीं, जिसे इसकी मार न खानी पड़ी हो। अब मुंबई का सबसे प्रिय त्योहार गणेशोत्सव आ चुका है पर कहीं कोई हलचल नजर ही नहीं आ रही। गणेशोत्सव के दौरान पांडाल के डेकोरेशन इसकी जान होते हैं। मगर इस बार डेकोरेशन का धंधा ही डाउन है। न सिर्फ डेकोरेशन बल्कि इस वक्त बैंड-बाजा व बेंजो पार्टीवाले भी शांत हैं। ये लोग गणेशोत्सव के १० दिनों में पूरे साल की कमाई करते थे। मगर इस साल कोरोना ने शहर की रौनक छीन ली है। इसका सीधा असर साज-सजावट के सामान बेचनेवाले, बैंड बाजावाले, बेंजो पार्टीवाले व डेकोरेशन व्यवसाय से जुड़े लोगों पर पड़ा है।

गणेशोत्सव करीब आ चुका है पर मूर्ति, डेकोरेशन व बैंडबाजा हर तरफ शांति सी छाई हुई है। ऐसा लगता है बाप्पा इस बार खामोशी से आएंगे। वजह है कोरोना वायरस। अभी तक हर साल सार्वजनिक गणेशोत्सव मंडल व घरेलू गणेशोत्सव के गणेश भक्त अच्छा से अच्छा डेकोरेशन करते आए हैं। सार्वजनिक मंडलवाले तो कंपिटीशन के तहत अपने पंडालों की सजावट करके गणेश भक्तों को लुभाने का काम करते थे, जिसके लिए शहर के नामचीन डेकोरेटर की तलाश में पहले से वे जुट जाते थे। इतना ही नहीं, वे लोग अच्छे से अच्छा बेंजोवाले, बैंड बाजा पार्टीवाले को पहले से तय करते थे, ताकि ऐन वक्त पर उन्हें परेशानी न हो। ये बैंड पार्टी बप्पा की मूर्ति के आगमन व विसर्जन के समय धूमधाम से साथ चलते थे। इनकी कला व प्रदर्शन को देखने के लिए गणेश भक्त विसर्जनवाले दिन सुबह से तैयार रहते थे। कोरोना महामारी के चलते केंद्र व राज्य सरकार की गाइडलाइन के चलते इस वर्ष ऐसा कुछ भी होनेवाला नहीं है, जिसका फटका इन सब पर पड़ गया है।
बता दें कि आगामी २२ अगस्त से गणेशोत्सव की शुरुआत हो रही है। हर साल महाराष्ट्र की जनता के लिए यह पर्व काफी महत्वपूर्ण माना जाता था। लेकिन कोरोना ने इसे भी बक्शा नहीं है। इस साल यह भी कोरोना की भेंट चढ़ गया, जिसका सीधा असर साज-सजावट के सामान बेचनेवाले, बैंड-बाजावाले, बेंजो पार्टीवाले व डेकोरेशन व्यवसाय से जुड़े लोगों पर पड़ा है। गणेश भक्तों के अनुसार हमेशा दादर, भिंडी बाजार व लालबाग में लोग दूर-दराज से आकर गणेश भक्त साज-सजावट के सामान खरीदते थे, जहां की रौनक देखते ही बनती थी। डेकोरेशन व्यवसाय से जुड़े जावेद भाई ने बताया कि हर साल मुझे गणपति मंडप के सजावट व मंडप बनाने के लिए ३० से ३५ ऑर्डर मिलते थे। इस बार अभी तक केवल ५ ऑर्डर ही मिले हैं, वह भी छोटे-छोटे, जिनसे मैं अपने कामगारों का वेतन भी नहीं दे पाऊंगा। इसी तरह अमर महल चेंबूर के डेकोरेटर संजय भाई ने बताया कि बाप्पा के आगमन में अब कुछ ही दिन बाकी हैं लेकिन अब तक केवल एक ऑर्डर मिला है, जिससे मेरा गोडाउन का किराया भी नहीं निकल सकता है। पहले सायन से लेकर मुलुंड तक के हर पुल के नीचे बैंड बाजावाले महीने भर पहले से अभ्यास करते थे लेकिन इस वर्ष कोई भी बैंड बाजा पार्टीवाला कहीं भी दिखाई नहीं देता है। मतलब कोरोना ने गणेशोत्सव से जुड़े हर व्यवसाय को अपनी चपेट में ले लिया है। कई की तो रोजी-रोटी भी छिन चुकी है। हालांकि राज्य सरकार के मुखिया शिवसेनापक्षप्रमुख व मुख्यमंत्री उद्धव ठाकरे के निर्देश पर पुलिस व मनपा प्रशासन ने सोशल डिस्टेंसिंग के तहत हर सार्वजनिक गणेश मंडल को ऑनलाइन परमिशन की व्यवस्था की है लेकिन कोरोना के चलते आई तंगी व मंदी से गणेश मंडलवाले भी उतनी रुचि नहीं दिखा रहे हैं, जितना हर साल दिखाते थे।

