पूरी दुनिया इस समय कोरोना वायरस से परेशान है। लगभग साढ़े सात लाख लोगों की मौत इस बीमारी से हो चुकी है और दुनिया बेसब्री से इसके वैक्सीन का इंतजार कर रही है। अमेरिका, इंग्लैंड, हिंदुस्थान, चीन समेत कई देश इसकी वैक्सीन बनाने में जुटे हुए हैं। इनके बारे में समय-समय पर प्रोग्रेस रिपोर्ट आती रहती हैं। मगर अचानक दुनिया हैरान रह गई जब रूस ने वैक्सीन बना लेने का दावा किया। रूस ने कभी भी वैक्सीन के विकास के बारे में कोई जानकारी नहीं दी थी, इसलिए दुनिया का चौंकना स्वाभाविक था। कल खबर आई कि न सिर्फ रूस ने वैक्सीन बना ली बल्कि उसे पंजीकृत भी करा लिया और रूस के राष्ट्रपति व्लादिमीर पुतिन के बेटी को भी ये वैक्सीन लगाई गई। इसके एक दिन बाद पता चला है कि रूस की यह वैक्सीन काफी खतरनाक हो सकती है। ‘डेली मेल’ ने इस वैक्सीन की पोल खोलते हुए एक रिपोर्ट प्रकाशित की है।
रिपोर्ट के अनुसार रूस ने जिस कोरोना वैक्सीन के सफल होने का एलान किया है, उसकी जांच सिर्फ ३८ लोगों पर की गई थी। रूस के आधिकारिक दस्तावेजों के हवाले से ‘डेली मेल’ ने ये खुलासा किया है। वहीं, वैक्सीन के कई साइड इफेक्ट्स की जानकारी भी सामने आई है। फॉनटांका न्यूज एजेंसी के मुताबिक रूस की कोरोना वैक्सीन के साइड इफेक्ट के तौर पर दर्द, स्वेलिंग, हाई फीवर की तकलीफ देखने को मिली है। वहीं, कमजोरी महसूस करना, एनर्जी की कमी, भूख नहीं लगना, सिर दर्द, डायरिया, नाक बंद होना, गला खराब होना व नाक बहने जैसी शिकायतें भी आई हैं। रिपोर्ट में दावा किया गया है कि रूसी अधिकारियों ने सिर्फ ४२ दिन के रिसर्च के बाद वैक्सीन को मंजूरी दे दी। वैक्सीन के रजिस्ट्रेशन के लिए जो कागजात दिए गए थे, उनमें लिखा था कि महामारी पर वैक्सीन के प्रभाव को लेकर कोई भी क्लिनिकल स्टडी नहीं हुई है। हालांकि, पुतिन ने कहा था कि वैक्सीन सभी जरूरी टेस्ट में पास हो गई है। रूस ने अपनी कोरोना वैक्सीन का नाम ‘स्पुतनिक’ रखा है और इसे कई देशों में सप्लाई की तैयार भी कर रहा है। हालांकि, दुनिया के कई वैज्ञानिकों ने रूस के कदम की कड़ी आलोचना की है। वैज्ञानिकों को डर है कि वैक्सीन गलत या खतरनाक साबित होने पर महामारी और विकराल रूप ले सकती है। पुतिन ने कहा था कि वैक्सीन लगाने के बाद उनकी बेटी को सिर्फ कुछ देर के लिए बुखार हुआ, लेकिन न्यूज एजेंसी का कहना है कि वैक्सीन के साइड इफेक्ट के तौर पर कई तरह की दिक्कतें होती हैं। ये दिक्कतें व्यक्ति के शरीर में दोहराती भी हैं और कई बार लंबे समय तक रहती हैं। रिपोर्ट के मुताबिक, वैक्सीन के ज्यादातर साइड इफेक्ट खुद से ठीक हो गए, लेकिन स्टडी के ४२वें दिन भी साइड इफेक्ट की ३१ घटनाएं जारी थीं। रिपोर्ट में यह भी दावा किया गया है कि वैक्सीन लगाए जाने के ४२वें दिन वॉलेंटियर्स के शरीर में एंटीबॉडीज की मात्रा औसत स्तर से कम ही थीं। वहीं, १८ साल से कम उम्र और ६० साल से अधिक उम्र के लोगों को भी रूसी वैक्सीन लगाने की इजाजत नहीं दी गई है। प्रेग्नेंट और बच्चों को स्तनपान कराने वाली महिलाओं को भी वैक्सीन नहीं दी जाएगी। पहले से गंभीर बीमारी का सामना कर रहे लोगों को भी अतिरिक्त सतर्कता के साथ वैक्सीन लगाने की बात कही गई है।
