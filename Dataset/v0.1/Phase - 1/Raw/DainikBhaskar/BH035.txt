फेम इंडिया मैग्जीन की तरफ से जारी 2020 के 50 प्रभावशाली भारतीयों की सूची में बिहार में मुख्यमंत्री नीतीश कुमार को भी जगह मिली है। फेम इंडिया ने नीतीश को 16वां स्थान दिया है। प्रधानमंत्री नरेंद्र मोदी इस सूची में टॉप पर हैं। उत्तर प्रदेश के मुख्यमंत्री योगी आदित्यनाथ दूसरे और गृह मंत्री अमित शाह तीसरे नंबर पर हैं। नीतीश ने भाजपा अध्यक्ष जेपी नड्डा (17वां) और राहुल गांधी (21वां) को पछाड़ दिया है।
चुनाव से पहले नीतीश ने सात निश्चय योजना लागू कराने का वादा किया

बिहार में सात निश्चय योजना को सफलतापूर्वक लागू करवाने पर नीतीश कुमार को प्रभावशाली व्यक्तियों की सूची में शामिल किया गया है। 2015 में बिहार विधानसभा चुनाव से पहले नीतीश ने राज्य में सात निश्चय योजना लागू कराने का वादा किया था। सरकार बनने के बाद बिहार में इस योजना पर लगातार काम हो रहा है। 

सात निश्चय योजना के तहत महिलाओं को सरकारी नौकरी में 35 प्रतिशत आरक्षण, युवाओं के लिए स्टूडेंट क्रेडिट कार्ड, स्वयं सहायता भत्ता, विश्वविद्यालय और कॉलेजों में मुफ्त में वाईफाई की सुविधा, हर घर तक स्वच्छ पानी पहुंचाना, हर गांव को पक्की सड़क और हर घर तक मुफ्त बिजली कनेक्शन पहुंचाने का लक्ष्य है। 
