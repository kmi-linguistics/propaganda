अमेरिकी राष्ट्रपति डोनाल्ड ट्रम्प ने कहा है कि देश में कोरोना संक्रमण दुनिया में सबसे ज्यादा होना सम्मान की बात है। उन्होंने व्हाइट हाउस में मंगलवार को कहा, ‘‘जब आप कहते हैं कि हम संक्रमण के मामलों में आगे हैं तो मैं इसे बुरा नहीं मानता। इसका मतलब है कि हमने किसी और से कहीं ज्यादा टेस्टिंग की है। यह अच्छी बात है, क्योंकि इससे पता चलता है कि हमारी टेस्टिंग बेहतर है। मैं इसे एक ‘सम्मान के तमगे’ के तौर पर देखता हूं।’’

जॉन हॉपकिन्स यूनिवर्सिटी के मुताबिक, अमेरिका में अब तक 15 लाख 70 हजार से भी ज्यादा मामले आए हैं और 93 हजार से ज्यादा मौतें हुई हैं। दूसरे नंबर पर रूस है जहां करीब 3 लाख लोग संक्रमित मिले हैं।

डेमोक्रेटिक नेशनल कमेटी ने आलोचना की
डेमोक्रेटिक नेशनल कमेटी ने ट्रम्प के इस बयान की आलोचना की है। कमेटी ने ट्वीट किया देश में कोरोना के 10 लाख से ज्यादा केस मिलना पूरी तरह से हमारे देश के लीडरशिप की नाकामी है। इससे पहले पिछले हफ्ते सीनेट की बैठक में भी इस पर सवाल किए गए थे। रिपब्लिकन सांसद मिट रोम्नी ने कहा कि था देश का टेस्टिंग रिकार्ड अच्छा नहीं है। हमारे यहां फरवरी मार्च में मामले सामने आने शुरू हुए थे। इस लिहाज से देखें तो अब तक हुई टेस्टिंग पर्याप्त नहीं हैं। इसमें खुश होने जैसे कोई बात नहीं।

अमेरिका में अब तक 1 करोड़ से ज्यादा लोगों की जांच हुई

अमेरिकी के सेंटर्स फॉर डीजीज कंट्रोल के मुताबिक, मंगलवार तक अमेरिका में 1 करोड़ 60 लाख टेस्ट हुए हैं। ऑक्सफोर्ड यूनिवर्सिटी आधारित एक साइंटिफिक पब्लिकेशन के मुताबिक अमेरिका पर कैप्टा टेस्टिंग के आधार पर काफी पीछे है। प्रत्येक 1 हजार लोगों की टेस्टिंग के मामले में यह दुनिया में 16 वें स्थान पर है। इस लिस्ट में यह आइसलैंड, न्यूजीलैंड, रूस और कनाडा जैसे देशों से पीछे है। पिछले एक हफ्ते में अमेरिका हर दिन 3 से 4 लाख के बीच टेस्ट कर रहा है। हालांकि हार्वर्ड ग्लोबल हेल्थ इंस्टीट्यूट के मुताबिक, अमेरिका को अपनी अर्थव्यवस्था खोलने के लिए हर दिन कम से कम 50 लाख टेस्ट करने की जरूरत है। ब्राजील से अमेरिका आने पर बैन लगाने की योजना बना रहे: ट्रम्प
ट्रम्प ने कहा कि हम ब्राजील से लोगों के अमेरिका आने पर बैन लगाने की योजना बना रहे हैं। मैं नहीं चाहता कि वहां के लोग यहां आएं और हमारे लोगों को संक्रमित करें। ब्राजील में फिलहाल कुछ संकट हैं, हमें उससे कोई समस्या नहीं है। हम उसे वेंटिलेटर्स देकर मदद कर रहे हैं। दरअसल, ब्राजील संक्रमण के मामले में दुनिया में तीसरे नंबर पर है। अब तक वहां 2 लाख 71 हजार 885 कोरोना संक्रमित मिले हैं और 17 हजार 983 लोगों की मौत हुई है। 
