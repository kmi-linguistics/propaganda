प्रधानमंत्री नरेन्द्र मोदी ने मन की बात में उन राज्यों की तारीफ की जो श्रमिकों की स्किल मैपिंग का काम कर रहे हैं या फिर स्टार्ट-अप में जुटे हैं या फिर जो माइग्रेशन कमीशन बनाने में जुटे हैं। संकेतों में उन्होंने बिहार के कार्यों की प्रशंसा की। कहा- अब प्रवासी मजदूरों को देखते हुए बहुत कुछ नए कदम उठाना भी आवश्यक हो गया है और हम लगातार उस दिशा में आगे बढ़ रहे हैं। जैसे, कहीं श्रमिकों की स्किल मैपिंग का काम हो रहा है, कहीं स्टार्ट-अप्स इस काम में जुटे हैं, कहीं माइग्रेशन कमीशन बनाने की बात हो रही है।

पीएम ने कहा कि आज हमारे श्रमिकों की पीड़ा में हम देश के पूर्वीं हिस्से की पीड़ा को देख सकते हैं। जिस पूर्वी हिस्से में देश का ग्रोथ इंजन बनने की क्षमता है, जिसके श्रमिकों के बाहुबल में देश को नई ऊंचाई पर ले जाने का सामर्थ्य है, उस पूर्वी हिस्से का विकास बहुत आवश्यक है। पूर्वी भारत के विकास से ही देश का संतुलित आर्थिक विकास संभव है। देश ने जब मुझे सेवा का अवसर दिया, तभी से हमने पूर्वी भारत के विकास को प्राथमिकता दी है। उन्हें संतोष है कि बीते वर्षों में इस दिशा में बहुत कुछ हुआ है। 
