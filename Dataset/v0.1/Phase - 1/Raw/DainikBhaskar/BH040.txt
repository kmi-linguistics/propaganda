हरियाणा की नई औद्योगिक नीति-2020 अगस्त महीने तक तैयार हो जाएगी। इस नीति में एमएसएमई पर विशेष जोर दिया जाएगा। यह बयान हरियाणा के डिप्टी सीएम दुष्यंत चौटाला ने रविवार को चंडीगढ़ में दिया। 

डिप्टी सीएम ने कहा कि अगस्त माह तक नई औद्योगिक नीति-2020 तैयार की जा रही है तथा इसमें एमएसएमई पर जोर देते हुए सभी 22 जिलों के वहां की उत्पादकता के अनुसार अलग-अलग कलस्टर बनाए जांएगे। जिसमें एग्रो बेसड उद्योग जैसे माइक्रो फूड प्रोसेसिंग यूनिट, एग्रो प्रोसेसिंग कलस्टर, कोल्ड चैन, बैकवर्ड-फारवर्ड लिंकेज, आप्रेशन ग्रीन तथा फलों एवं सब्जियों की उत्पादकता को बढ़ावा देने की केन्द्र सरकार की ‘एक जिला-एक उत्पाद’ योजना को प्रमुख रूप से शामिल किया जाएगा। उन्होंने कहा कि ग्रामीण विकास के माध्यम से युवाओं के लिए रोजगार की विशाल संभावनाएं तलाशना उनका मुख्य उद्देश्य है।

डिप्टी सीएम ने चेताया- अनलॉक-1 में सतर्क रहें
हरियाणा के उप-मुख्यमंत्री दुष्यंत चौटाला ने प्रदेश के लोगों से आह्वान किया है कि अनलॉक-1 के तहत चरणबद्घ तरीके से खोले जा रहे लॉकडाउन के दौरान लोग अधिक सतर्क रहें और सावधानियां बरतें क्योंकि औद्योगिक एवं वाणिज्यिक गतिविधियां बढ़ने से अर्थव्यवस्था का एक बढ़ा हिस्सा खुल गया है। इस कड़ी में पहले की तरह सोशल डिस्टेंसिंग के नियमों का पालन करना अनिवार्य है।
