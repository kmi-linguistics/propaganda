खेल एवं युवा मामलों के मंत्री संदीप सिंह ने प्रदेश के विकास एवं खेल नीति के संबंध में प्रधानमंत्री नरेंद्र मोदी से मुलाकात की। खेल मंत्री ने पीएम मोदी के साथ खेल और खिलाड़ियों के विकास को लेकर चर्चा की। उन्होंने पीएम को बताया कि हरियाणा का युवा शारीरिक रूप से पुष्ट है। यहां की मिट्टी खिलाड़ियों को बेहतरीन अवसर देने वाली है। इसलिए यहां युवाओं को खेलों से जोड़ने के लिए केंद्र सरकार की योजनाओं को भी गांव-गांव तक पहुंचाना होगा।

प्रधानमंत्री नरेंद्र मोदी ने खेल मंत्री संदीप सिंह को कहा कि वे गांव और कस्बों से ऐसे खिलाड़ियों को लेकर आएं, जो अंतरराष्ट्रीय स्तर पर देश का नाम रोशन कर सकें। इसके लिए केंद्र सरकार पूरी मदद करने को तैयार है।   खेल मंत्री संदीप सिंह ने प्रधानमंत्री जन विकास कार्यक्रम के तहत अतिरिक्त विकास के लिए पिहोवा का चयन करने पर प्रधानमंत्री का आभार व्यक्त किया। उन्होंने कहा कि पिहोवा ब्लॉक को अल्पसंख्यक समुदाय क्षेत्र के रूप में पीएम मोदी और मुख्यमंत्री मनोहर लाल के प्रयास से चिह्नित किया गया है। यहां विकास के लिए केंद्र सरकार की तरफ से अतिरिक्त बजट मुहैया कराया जाएगा। इस बजट से शिक्षा, अक्षय उर्जा, तकनीकी शिक्षा, स्वास्थ्य और जन स्वास्थ्य विभाग द्वारा तैयार की गई योजनाओं पर काम किया जाएगा। पीएम मोदी ने खेलों के क्षेत्र में हो रहे बदलाव को लेकर खेल मंत्री संदीप सिंह की पीठ थपथपाई और कहा कि युवाओं को नशे जैसी बुराई से दूर रखने के लिए खेल मंत्री संदीप सिंह जैसे युवाओं को पथ प्रदर्शक के रूप में काम करना होगा। इसके लिए केंद्र सरकार प्रदेश की पूरी मदद करने को तैयार है।

 
