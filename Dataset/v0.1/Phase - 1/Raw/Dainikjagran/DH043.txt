लॉकडाउन में राहत मिलते ही अपने अपने शहरों के लिए भीड़ किस कदर उमड़ने वाली है इसका अंदाजा इससे लगाया जा सकता है कि मंगलवार से शुरू होने वाली ट्रेनों में टिकट के भीड़ ने वेबसाइट को ही ठप कर दिया। रेलवे की वेबसाइट को बंद करना पड़ा। इसके दो घंटे बाद ही टिकट बुकिंग का सिलसिला शुरु हो सका। लेकिन टिकट बुकिंग संबंधी दिक्कतें यात्रियों को परेशान कर रही हैं।

भारतीय रेलवे ने इन ट्रेनों के स्टापेज वाले स्टेशनों की सूची जारी कर दी, जिसमें रुट के ज्यादातर बड़े शहरों के स्टेशन शामिल हैं। इन स्पेशल ट्रेनों की संचालन प्रक्रिया के सुचारु होते ही दूसरे चरण की ट्रेनों को भी जल्दी ही चलाने की तैयारी है। मंगलवार से 15 जोड़ी स्पेशल राजधानी शुरू हो रही है। इसके लिए सोमवार की शाम चार बजे से टिकट मिलनी थी। लेकिन यह शुरू छह बजे हो पाया। केंद्रीय गृह मंत्रालय के दिशानिर्देशों के मुताबिक लॉकडाउन के दौरान ट्रेन पकड़ने के लिए कन्फर्म टिकट के अलावा किसी अन्य पास की जरूरत नहीं पड़ेगी। यही कन्फर्म टिकट यात्री को स्टेशन पहुंचाने वाली गाड़ी के ड्राइवर के लिए भी पास के रूप में मान्य होगा। नई दिल्ली स्टेशन से इन स्पेशल ट्रेनों को पकड़ने के लिए पहाड़गंज साइड यानी प्लेटफार्म नंबर एक साइड से प्रवेश की अनुमति दी गई है। सभी यात्रियों को अपने स्वास्थ्य संबंधी प्राथमिक जांच के लिए स्टेशन पर डेढ़ घंटे पहले पहुंचना अनिवार्य है। स्टेशन परिसर में प्रवेश के लिए ट्रेन का वैध टिकट होना जरूरी है। स्टेशन पर हुई जांच में पूरी तरह स्वस्थ पाये जाने के बाद ही यात्रा की अनुमति दी जाएगी। यात्री को स्टेशन और परी यात्रा के दौरान मास्क लगाना और एक दूसरे से दूरी बनाकर रखना जरूरी होगा। सभी यात्रियों को आरोग्य सेतु एप्लीकेशन डाउनलोड करने की सलाह दी गई है। इन स्पेशल ट्रेनों में यात्रा के लिए सात दिन पहले (एडवांस) टिकट लिया जा सकता है। टिकट केवल आईआरसीटीसी वेबसाइट अथवा मोबाइल ऐप से बुक किया जा सकता है। किसी रेलवे रिजर्वेशन एजेंट को टिकट बुक करने की अनुमति नहीं है। टिकट कैंसिलेशन को हतोत्साहित करने के लिए नियमों को सख्त बनाया गया है इसके तहत टिकट कैंसिल कराने पर 50 फीसद किराए की राशि काट ली जाएगी। टिकट कैंसिलेशन भी 24 घंटे पहले कराना होगा।  स्पेशल राजधानी ट्रेनों के शुरु होने के पहले दिन कुल 15 चालू अपने गंतव्य की ओर रवाना होंगी। यात्रियों को अपने साथ ट्रेन में चद्दर, तौलिया के साथ भोजन व पानी लेकर चलना होगा। हालांकि रेलवे ने कहा कि ट्रेन में एयरकंडीशनर का तापमान सामान्य रखा जाएगा। सभी डिब्बे एयरकंडीशन युक्त फर्स्ट, सेकंड और थर्ड एसी क्लास के होंगे। राजधानी ट्रेन में पहले से निर्धारित किराया ही वसूला जाएगा, लेकिन इसमें खान-पान का चार्ज शामिल नहीं होगा। स्पेशल राजधानी एक्सप्रेस ट्रेन होने के बावजूद इसके टिकट के साथ कैटरिंग चार्ज नहीं वसूला जाएगा। प्रीपेड भोजन अथवा ई-कैटरिंग जैसे प्रावधान नहीं हैं। यानी यात्री को अपनी पूड़ी व सब्जी पर ही भरोसा करना होगा। आइसीआरसीटी बोतलबंद पानी और कुछ सीमित पैकेट बंद खाने के सामान भुगतान के साथ उपलब्ध कराएंगे। 
