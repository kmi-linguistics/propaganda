फिल्म अभिनेत्री उर्वशी रौटेला ने एक फिल्म में प्रसिद्ध ओलंपियन पीटी उषा की भूमिका निभाने के लिए उत्सुकता व्यक्त की है। इस बारे में बताते हुए उर्वशी रौटेला ने कहा, ‘बहुत से लोग नहीं जानते कि मैं एक एथलीट हूं। मैं एक राष्ट्रीय स्तर पर बास्केटबॉल चैंपियन रही हूं। मैं लड़कियों की टीम की कैप्टन थी। मैं एक खिलाड़ी हूं, इसलिए मुझे लगता है कि पीटी उषा की भूमिका के लिए मुझसे बेहतर कोई नहीं हो सकता है। मैं एक रेसर रही हूं। मैंने बहुत सी दौड़ में भी भाग लिया है और कई जीते भी हैं। इसलिए मुझे लगता है कि मैं किसी भी स्पोर्ट्स बायोपिक में फिट बैठूंगी। इसके अलावा फिल्म निर्माताओं को ट्रेनिंग में भी अपना समय बर्बाद नहीं करना पड़ेगा।’ कैटरीना कैफ और प्रियंका चोपड़ा का नाम इस भूमिका के लिए संभावित दावेदारों के तौर पर घूम रहा हैं। हालांकि अभी तक इसकी कोई पुष्टि नहीं हुई है। उर्वशी रौटेला इन दिनों अपनी अगली फिल्म ‘पागलपंती' के प्रचार में व्यस्त हैंl इस फिल्म का निर्देशन अनीस बज्मी कर रहे है और यह एक कॉमेडी फिल्म है। अनीस बज्मी के निर्देशन में काम करने के बारे में बात करते हुए उन्होंने कहा, ‘यह एक शानदार अनुभव था। वह बहुत ही सुलझे हुए फिल्म निर्देशक हैं जो जानते हैं कि उन्हें क्या चाहिए।’ फिल्म अभिनेत्री ने यह भी कहा कि उनके पिता अनीस बज़्मी की फ़िल्मों के प्रशंसक हैं और इस फ़िल्म का हिस्सा बनकर उन्होंने उन्हें गौरवान्वित किया है | इस बारे में बताते हुए उर्वशी रौटेला ने कहा, ‘मैंने अनीस बज्मी के साथ काम कर अपने पिता को गौरवान्वित ही किया है। उनकी पसंदीदा फिल्मों में 'नो एंट्री', 'वेलकम', 'सिंह इज किंज' और 'वेलकम बैक' शामिल हैं। जब उन्हें पता चला कि मैं एक अनीस बज्मी की फिल्म का हिस्सा हूं, तो वह वास्तव में खुश हो गए।’
