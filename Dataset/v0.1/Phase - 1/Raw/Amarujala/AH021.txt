शाहजहांपुर। बुधवार से शुरू होने वाले प्रख्यात कार्तिक मेला ढाई घाट की तैयारियां जिला पंचायत ने पूरी कर ली हैं। इस संबंध में जिला पंचायत अध्यक्ष ने जनपदवासियों को आमंत्रित करते हुए अपील की है कि वह अधिक से अधिक संख्या में गंगा स्नान कर पुण्यलाभ कमाएं। जिला पंचायत अध्यक्ष अजय प्रताप सिंह यादव ने कहा कि छह नवंबर से शुरू होने वाले मेेला ढाई घाट मार्ग निर्माण समेत लगभग सभी तैयारियां पूरी की जा चुकी हैं। मेला की व्यवस्था के संबंध में अधिशासी अधिकारियों, लोक निर्माण विभाग के अभियंताओं, मुख्य चिकित्साधिकारी, पशु चिकित्साधिकारी, पुलिस विभाग, अग्निशमन विभाग, खाद्य विभाग, नगर आयुक्त आदि को व्यवस्थाएं चाक-चौबंद करने के लिए और मेला स्थल पर कैंप करने के लिए पहले ही निर्देश दिए जा चुके हैं। जिला पंचायत अध्यक्ष ने कहा कि गंगा स्नान और मेला का आनंद लेने के लिए ढाई घाट पहुंचने वाले श्रद्धालुओं को किसी प्रकार की परेशानी न हो, इसका विशेष ध्यान रखा जा रहा है। जनसामान्य के साथ अधिकारियों और कर्मचारियों को कैंप करने की सभी व्यवस्थाएं पूरी की जा चुकी हैं। आवासीय व्यवस्था और रोज की आम जरूरतों की पूर्ति के लिए दुकानदारों का पहुंचना शुरू हो रहा है।
