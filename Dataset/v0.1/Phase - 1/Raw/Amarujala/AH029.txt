उत्तर प्रदेश के मुख्य सचिव आरके तिवारी ने सोमवार शाम को कहा कि गौतमबुद्धनगर जिलाधिकारी बृजेश नारायण सिंह को तत्काल प्रभाव से स्थानांतरण किया गया है और उनके खिलाफ विभागीय जांच आलोक टंडन द्वारा की जाएगी। उनकी जगह जिलाधिकारी के पद पर सुहास एलवाई की तैनाती की गई है।
गौतमबुद्धनगर में कोरोना की तैयारियों की समीक्षा में पाया गया कि जिलाधिकारी के स्तर पर समन्वय में काफी कमी पाई गई, पॉजिटिव पाए गए लोगों को क्वारंटाइन करने में भी कमी पाई गई, जिसके कारण पॉजिटिव मामले बढ़े हैं।

तिवारी ने कहा कि गौतम बौद्ध नगर के डीएम बृजेश सिंह ने आज 3 महीने की छुट्टी का अनुरोध किया था। जिसके बाद उनका लखनऊ ट्रांसफर कर दिया है। साथ ही उनके खिलाफ विभागीय कार्रवाई करने का आदेश पारित किए गए हैं। मामले की जांच शुरू की जाएगी। 

मुख्य सचिव ने कहा कि सुहास एलवाई को गौतम बौद्ध नगर का नया जिलाधिकारी नियुक्त किया गया है। उन्होंने बताया कि कोरोना नियंत्रण में नोएडा डीएम फेल हो गए। डीएम ने छुट्टी की चिट्टी वायरल की थी।

नोएडा डीएम ने अनुशासनहीनता की है। आपको बता दें कि सोमवार को उत्तर प्रदेश के मुख्यमंत्री योगी आदित्यनाथ के गौतमबुद्धनगर दौरे के बाद जिलाधिकारी ने एक पत्र लिखकर सभी को चौंका दिया था। जिलाधिकारी ने मुख्य सचिव को पत्र लिखा है और तीन महीने का अवकाश मांगा था। उनके इस अवकाश की पीछे की वजह सीएम योगी का कोरोना वायरस पर नोएडा की स्थिति चिंताजनक और असंतुष्ट होना बताया जा रहा है।  मीडिया रिपोर्ट्स के मुताबिक सीएम योगी नोएडा की व्यवस्था से खासे नाराज हैं। इसके पीछे का कारण है नोएडा में कोरोना वायरस के बढ़ते मामले। सीएम ने इसे गंभीरता से लेते हुए सोमवार को यहां का दौरा किया। वह विशेष विमान से सोमवार दोपहर करीब दो बजे हिंडन एयरपोर्ट पहुंचे और वहां से हेलिकॉप्टर से गौतमबुद्ध यूनिवर्सिटी पहुंचे। 
   
