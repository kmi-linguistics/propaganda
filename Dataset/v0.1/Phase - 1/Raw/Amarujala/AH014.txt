पाकिस्तान द्वारा लगातार आतंकियों का समर्थन किया जाता रहा है, इस बात की जानकारी पूरी दुनिया को है। वहीं, अब पाकिस्तान की सरकार द्वारा जारी किए गए एक वीडियो से इस बात की भी पुष्टि हो गई है कि किस प्रकार इस्लामी चरमपंथी आतंकियों के साथ खालिस्तानी आतंकी भी मजे के साथ पाकिस्तान को अपना ठिकाना बनाए हुए हैं।  पाकिस्तान के सूचना एवं प्रसारण मंत्रालय की तरफ से करतारपुर कॉरिडोर के उद्घाटन को लेकर एक वीडियो जारी किया गया। जिसमें खालिस्तानी आतंकी जरनैल सिंह भिंडरावाला, मेजर जनरल शाहबेग सिंह और अमरिक सिंह खालसा के पोस्टर वीडियो में नजर आ रहे हैं। इस वीडियो के सामने आने के बाद पंजाब के मुख्यमंत्री कैप्टन अमरिंदर सिंह ने कहा कि इन सब चीजों के बारे में मैं शुरू से ही आगाह करता रहा हूं कि इसके पीछे पाकिस्तान का छिपा हुआ एजेंडा हैं।  ये तीनों खालिस्तानी आतंकी जून 1984 में भारतीय सेना द्वारा चलाए गए 'ऑपरेशन ब्लू स्टार' में मारे गए थे। ये तीनों सिखों के तीर्थ स्थल स्वर्ण मंदिर में छिपे थे, जब भारतीय सेना ने इन पर कार्रवाई की।  करतारपुर कॉरिडोर नौ नवंबर को खुलने वाला है। इस खास अवसर पर भारत और पाकिस्तान की तरफ से इसके उद्घाटन के लिए अलग-अलग कार्यक्रम रखे गए हैं। करतारपुर कॉरिडोर के खुल जाने के बाद भारत के गुरदासपुर में स्थित डेरा बाबा नानक गुरुद्वारा पाकिस्तान के करतारपुर में स्थित दरबार साहिब गुरुद्वारे से जुड़ जाएगा।  सूचना एवं प्रसारण के मामलों को लेकर पाकिस्तान पीएम के सहायक डॉ फिरदौस आशिक अवान द्वारा इस वीडियो को जारी किया गया। इस वीडियो में दिखाया गया कि किस प्रकार सिख श्रद्धालु पाकिस्तान में स्थित विभिन्न गुरुद्वारों में दर्शन के लिए जा रहे हैं। इस्लामाबाद में शुभारंभ समारोह को संबोधित करते हुए, अवान ने कहा कि करतारपुर कॉरिडोर का उद्घाटन प्रधानमंत्री इमरान खान के सभी अल्पसंख्यकों संरक्षण और स्वतंत्रता के दृष्टिकोण का निष्पादन है। उन्होंने कहा कि यह गीत पाकिस्तान की शांति और विश्वास-सद्भाव की नरम छवि को बढ़ावा देने में एक लंबा रास्ता तय करेगा। उन्होंने कहा कि यह दुनिया को इस्लाम के सच्चे चेहरे के बारे में भी संकेत देगा, साथ ही यह पाकिस्तान के उदार राष्ट्र होने की छवि को भी दिखाएगा।  इस कार्यक्रम में सिख समुदाय और समाज के कई प्रमुख सदस्यों ने भाग लिया। इस अवसर पर सिख काउंसिल ऑफ पाकिस्तान के अध्यक्ष सरदार रमेश सिंह और सीनेटर अनवर लाल दीन मुख्य अतिथि थे।
