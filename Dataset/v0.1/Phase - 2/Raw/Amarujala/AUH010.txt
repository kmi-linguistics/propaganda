दिल्ली के मुख्यमंत्री अरविंद केजरीवाल बीते कई दिनों से लगातार किसान विधेयक 2020 का विरोध कर रहे हैं। वह लगातार गैर-भाजपाई पार्टियों से साथ आकर इस विधेयक के खिलाफ खड़े होने को कह रहे हैं। रविवार को भी जब राज्यसभा में इस विधेयक को पास कराने के लिए बहस हो रही है तो फिर से केजरीवाल ने ट्वीट कर सभी दलों को किसान के साथ खड़े होने के लिए अपील की है। केजरीवाल ने ट्वीट कर कहा, 'आज पूरे देश के किसानों की नजर राज्यसभा पर है। राज्यसभा में भाजपा अल्पमत में है। मेरी सभी गैर भाजपा पार्टियों से अपील है कि सब मिलकर इन तीनों विधेयक को हराएं, यही देश का किसान चाहता है।' हालांकि भाजपा सांसद मनोज तिवारी ने इस पर पलटवार करते हुए ट्वीट किया कि, 'पूरा देश और सब किसान भाई चाहते हैं कि ये विधेयक पास हो ताकि हो “खुला बाजार - बंद भ्रष्टाचार”, पर आप तो सीएए पर भी भ्रम फैलाकर लोगों को गुमराह कर रहे थे। किसी की नागरिकता गई क्या? उसी तरह अब आप कांग्रेस के साथ मिल कर फिर भ्रम फैला रहे हो जबकि सब किसान भाई इस विधेयक से फायदा लेंगे।' केजरीवाल ने पहले भी ट्वीट कर इस विधेयक का विरोध किया थाकेंद्र के तीनों विधेयक किसानों को बड़ी कंपनियों के हाथों शोषण के लिए छोड़ देंगे। मेरी सभी गैर भाजपा पार्टियों से विनती है कि राज्यसभा में एकजुट होकर इन विधेयकों का विरोध करें, सुनिश्चित करें कि आपके सभी सांसद मौजूद हों और वॉकआउट का ड्रामा ना करें। पूरे देश के किसान आपको देख रहे हैं। 