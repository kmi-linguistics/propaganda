नये कृषि कानूनों के खिलाफ किसानों के विरोध प्रदर्शन का आज 17 दिन है। वहीं आज से किसान संगठनों द्वारा इस आंदोलन को और तेज किये जाने की चेतावनियां दी जा रही हैं। जिसके मद्देनजर यूपी पुलिस को भी अलर्ट कर दिया गया है। जानकारी के अनुसार यूपी में आगरा के खंदौली टोल प्लाजा पर किसानों के विरोध प्रदर्शन को देखते हुये पुलिस सतर्क कर दिया गया है। आगरा देहात के एसपी ने बताया कि आगरा जनपद के सभी पांच टोल प्लाजा पर यातायात सामान्य है। कहीं भी टोल प्लाजा बंद कराने या छेड़छाड़ की घटना हमारे संज्ञान में नहीं आई है। दूसरी ओर आज किसानों के आंदोलन से संबंधित मुद्दे पर मीडिया कर्मियों से बातचीत करते हुये सपा नेता नरेश उत्तम अग्रवाल ने केंद्र सरकार पर हमला बोला है। नरेश उत्तम अग्रवाल ने कहा कि प्रतिदिन प्रधानमंत्री नरेंद्र मोदी, मुख्यमंत्री और बीजेपी के विभिन्न नेता किसानों की आय दोगुनी करने की बातें करते हैं। लेकिन पीएम नरेंद्र मोदी ने किसानों की दुर्दशा कर दी है। नरेश उत्तम अग्रवाल ने कहा कि किसान अपने द्वारा पैदा की गई फसल का सही दाम नहीं पा सकता तो फिर ये किस तरह का लोकतंत्र है।