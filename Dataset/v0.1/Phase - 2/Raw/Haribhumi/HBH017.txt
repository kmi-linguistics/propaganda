किसान विरोध प्रदर्शन: यूपी के सीएम योगी आदित्यनाथ ने नये कृषि कानूनों का विरोध कर रहे कांग्रेस व एनसीपी समेत तमाम विपक्षी दलों पर बड़ा हमला बोला है। योगी ने कहा कि नये कृषि कानूनों पर विपक्षी दल दोहरा चरित्र अपना रहे हैं। ये किसानों के कंधों पर बंदूक रखकर अपनी सियासी रोटियां सेंक रहे हैं। यूपी मुख्यमंत्री योगी आदित्यनाथ ने सोमवार को कहा कि देश के कुछ राजनीतिक दलों के द्वारा वातावरण खराब करने का प्रयास किया जा रहा है। खासतौर पर एपीएमसी एक्ट पर राजनीतिक दलों का वर्तमान रवैया उनके दोहरे चरित्र को दर्शाता है। जबरन दुकान बंद कराने वालों पर होगी कड़ी कार्रवाई: योगी सीएम योगी आदित्यनाथ ने कहा कि कल किसानों के भारत बंद के दौरान किसी को भी कोई परेशानी नहीं होने दी जाएगी। सीएम योगी ने कहा कि सरकार की कोशिश है कि सभी जगह पर भारत बंद के दौरान स्थितियां सामान्य रहे। उन्होंने कहा कि इसको लेकर सरकार मुस्तैद है। साथ ही सीएम योगी ने चेतावनी दी कि इस दौरान कोई अप्रिय घटना होने कहीं भी जबरन दुकान बंद करवाने वालों पर यूपी सरकार कड़ी कार्रवाई करेगी। उन्होंने ने कहा कि भारत बंद के नाम पर सरकारी उपक्रम को नुकसान पहुंचाने वालों व अभद्रता करने वालों के खिलाफ कोई रहम नहीं बरता जायेगा। सीएम योगी ने कहा कि सभी को शांतिपूर्ण ढंग से अपनी बात कहने का अधिकार है। योगी ने कहा कि यादि प्रदर्शन के दौरान कोई नुकसान होगा तो सरकार नुकसान करने वाले से इसकी भरपाई करेगी। वहीं योगी आदित्यनाथ ने कहा कि किसानों को किसी के भी बहकावे में आने की जरूरत नहीं है। उन्होंने कहा कि भाजपा ने सत्ता में रहते हुये हमेशा किसानों के भले के लिये ही कार्य किया है। वहीं योगी ने किसानों को भरोसा दिया कि भाजपा भविष्य में भी किसानों के लिये कार्य करती रहेगी। साथ किसानों के हित में उनके भले के लिये योजनायें बनाती रहेगी। योगी आदित्यनाथ ने कहा कि पीएम नरेंद्र मोदी जैसा किसान हितेषी नेता देश में दूसरा नहीं है।