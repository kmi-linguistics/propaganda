नई दिल्ली, 12 दिसम्बर (आईएएनएस)।  दिल्ली पुलिस आयुक्त एस. एन. श्रीवास्तव ने टीकरी बॉर्डर का दौरा किया और उन इलाकों में तैनात पुलिस और सीएपीएफ कर्मियों से मुलाकात की, जहां किसानों का आंदोलन जारी है। श्रीवास्तव ने शुक्रवार की देर रात वरिष्ठ पुलिस अधिकारियों के साथ बॉर्डर पर तैनात सुरक्षाकर्मियों से मुलाकात की।श्रीवास्तव ने ट्वीट किया, किसान आंदोलन के मद्देनजर तैनात दिल्ली पुलिस अधिकारियों/जवानों और सीएपीएफ कर्मियों के साथ बातचीत करने के लिए बहादुरगढ़ के साथ लगती दिल्ली की सीमा का दौरा किया। कठोर सर्दियों के दौरान वे अपेक्षित तौर पर अपने कर्तव्यों का निर्वाह कर रहे हैं।केंद्र की ओर से लागू किए गए तीन कृषि कानूनों के विरोध में प्रदर्शन कर रहे किसानों ने शनिवार को कहा कि उन्होंने सितंबर में लागू किए गए विवादास्पद कृषि कानूनों के खिलाफ अपना आंदोलन तेज करने का फैसला किया है और उनके यूनियन के नेता 14 दिसंबर को भूख हड़ताल पर बैठेंगे।उन्होंने प्रदर्शनों को एक अखिल भारतीय पैमाने पर विस्तारित करने की योजना बनाई है, जिसमें लड़कियों और महिलाओं सहित समाज के सभी वर्गो को शामिल करने की अपील की गई है।किसानों के प्रदर्शन के बीच सिंघु बॉर्डर, औचंदी, प्याऊ मनियारी और मंगेश बॉर्डर बंद हैं। दिल्ली यातायात पुलिस ने मोटर चालकों को लामपुर, सफियाबाद, सबोली और सिंघु स्कूल टोल टैक्स सीमाओं के माध्यम से वैकल्पिक मार्ग लेने की सलाह दी है। मुकरबा और जीटीके रोड से भी ट्रैफिक डायवर्ट किया गया है। यातायात पुलिस ने यात्रियों से बाहरी रिंग रोड, जीटीके रोड, एनएच-44 से बचने का भी अनुरोध किया है।