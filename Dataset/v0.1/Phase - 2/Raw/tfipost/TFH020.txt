पटना, 17 दिसंबर (आईएएनएस)। भारतीय जनता पार्टी (भाजपा) के बिहार प्रदेश अध्यक्ष डॉ. संजय जायसवाल ने गुरुवार को कृषि कानूनों का विरोध कर रही कांग्रेस से कई सवाल पूछे। उन्होंने कहा कि कांग्रेस आखिर किसानों को अपनी फसल बेचने की आजादी क्यों नहीं देना चाहती है।पश्चिम चंपारण जिले के नौतन और चनपटिया में आयोजित विभिन्न किसान चौपालों को संबोधित करते हुए भाजपा प्रदेश अध्यक्ष डॉ. जायसवाल ने कहा कि जिन कृषि कानूनों के लिए कभी कांग्रेस और उसके सहयोगी दल खुद पैरवी कर रहे थे, आज उसी के विरोध में इनका खड़ा होना यह साफ जाहिर करता है कि इनके लिए अपनी राजनीति, किसानों के विकास से ज्यादा महत्वपूर्ण है।उन्होंने कहा, महज राजनीतिक स्वार्थो की पूर्ति के लिए आज किसानों को डराया जा रहा है। उन्हें उनके हक और हुकूक से वंचित रखने की साजिश रची जा रही है। कांग्रेस बताए कि आखिर किसानों को अपनी फसल अपने हिसाब से बेचने की आजादी क्यों नहीं मिलनी चाहिए? किसानों की आय बढ़ने से आखिर उन्हें क्या तकलीफ है?डॉ. जायसवाल ने आगे कहा कि किसान देश का अन्नदाता है, लेकिन अपने स्वार्थ में कांग्रेस आज उन्हें भी नहीं बख्श रही है। आज यह किसानों को कांन्ट्रैक्ट फार्मिग का डर दिखा रहे हैं, लेकिन खुद इनके शासित पंजाब और महाराष्ट्र में यह वर्षो से जारी है।उन्होंने कहा, कांग्रेस को यह बताना चाहिए कि अगर कांन्ट्रैक्ट फार्मिग और एपीएमसी खराब है तो वह महाराष्ट्र, पंजाब और केरल जैसे राज्यों में आंदोलन क्यों नहीं करती? और अगर इन कानूनों से वहां के किसानों को लाभ मिल रहा है तो फिर इससे अन्य राज्यों के किसानों को कैसे नुकसान पहुंच सकता है?