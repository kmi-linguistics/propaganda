मध्य प्रदेश के कृषि मंत्री कमल पटेल ने देश में जारी किसान आंदोलन और मंगलवार को प्रस्तावित भारत बंद के आह्वान को लेकर कांग्रेस पर जमकर हमला बोला। उनका कहना है कि नए किसान कानूनों से किसानों की आर्थिक स्थिति सुदृढ़ होगी।राज्य के कृषि मंत्री कमल पटेल ने अपने निवास पर सोमवार को संवाददाताओं से बातचीत में किसानों की न्यूनतम समर्थन मूल्य से कम पर फसल की खरीद नहीं होने की मांग का समर्थन करते हुए कहा कि, भाजपा सरकार ने हमेशा किसानों के हित में निर्णय लिए हैं, अटल बिहारी वाजपेयी के कार्यकाल में फसल बीमा और क्रेडिट कार्ड की सुविधाएं शुरू की गईं, प्रधानमंत्री नरेंद्र मोदी ने किसान कल्याण निधि से किसानों को आर्थिक मजबूती दी है, नये कृषि कानून भी किसानों को आर्थिक स्तर पर सुदृढ़ बनाने वाले हैं। उन्होंने कहा कि किसानों को जहां भी भ्रम है, उसे चर्चा से दूर किया जा सकता है, जहां संशोधन आवश्यक होगा वहां संशोधन भी किया जा सकता है।कृषि मंत्री कमल पटेल ने कहा कि, बिचौलियों के दवाब में किसानों के हित का कानून वापस नहीं होगा, सरकार किसानों की हर बात सुनने को तैयार हैं। कांग्रेस ने कभी भी किसानों की आर्थिक स्थिति के लिए कोई काम नहीं किया। मनमोहन सिंह के कार्यकाल में ग्लोबल टेंडर बुलाकर स्थानीय किसानों की जगह विदेशों से गेहूं की खरीद की गई थी।कमल पटेल ने किसानों से किसी के बहकावे में न आने का आग्रह करते हुए आंदोलन वापस लेने और सरकार के साथ सार्थक संवाद की अपील की है।