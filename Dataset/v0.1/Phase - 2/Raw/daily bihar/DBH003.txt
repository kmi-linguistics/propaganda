जन अधिकार पार्टी (लो) के राष्ट्रीय अध्यक्ष पप्पू यादव ने अनिश्चितकालीन धरने के दौरान किसानों के पांव पखारें। किसानों के पांव धोने के बाद उन्होंने कहा- हम यह संदेश देना चाहते हैं कि हमारी पार्टी देश के अन्नदाताओं के साथ खड़ी है। हम यह लड़ाई आखिरी दम तक लड़ेंगे और जीतेंगे।जाप किसानों के समर्थन में तीन कृषि कानूनों को रद्द करने की मांग को लेकर धरने पर बैठी है।  रविवार धरने का पांचवां दिन था। इस दौरान पार्टी की रानी चौबे ने किसानों की आरती उतारी। जाप अध्यक्ष ने कहा कि नरेंद्र मोदी 130 करोड़ लोगों का अधिकार छीन मुठ्ठी भर पूंजीपतियों के हाथों में देना चाहते हैं। आज किसान जब अपने अधिकारों के लिए सड़क पर है तो उसे खालिस्तानी, आतंकवादी, उग्रवादी, पाकिस्तान और चीन समर्थक कहा जा रहा है। मौके पर प्रदेश अध्यक्ष राघवेंद्र सिंह कुशवाहा, राष्ट्रीय प्रधान महासचिव रघुपति सिंह, प्रेमचंद सिंह, राजेश रंजन पप्पू, सविता सिंह नेपाली, सच्चिदानंद राय, रानी चौबे आदि उपस्थित थे।प्रदेश भाजपा उपाध्यक्ष राजीव रंजन ने कहा कि कांग्रेस और उसके सहयोगियों द्वारा कृषि कानूनों पर फैलाए गए झूठ का सबसे ज्यादा नुकसान आज किसानों को ही उठाना पड़ रहा है। उनके दुष्प्रचार के चक्रव्यूह में फंसे पंजाब के किसान जहां बुआई नहीं कर पा रहे हैं, वहीं सड़क जाम होने से दिल्ली के आसपास के इलाकों के किसान अपनी उपज मंडियों में नहीं भेज पा रहे हैं। झूठ को हवा देने वाले विपक्ष के नेता अपने बंगलों में मस्त हैं और पंजाब के किसान उनके चक्कर में त्रस्त हैं। शाहीनबाग की तर्ज पर चलाया जा रहा यह आंदाेलन कांग्रेस के खतरनाक मंसूबों को दिखाता है।