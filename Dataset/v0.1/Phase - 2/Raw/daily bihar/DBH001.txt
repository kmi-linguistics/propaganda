पटना में प्रदर्शन कर रहे जाप कार्यकर्ताओं के ऊपर प्रशासन ने लाठीचार्ज के साथ-साथ वाटर कैनन का इस्तेमाल किया: कृषि बिल के खिलाफ पिछले कई दिनों से अनिश्चितकालीन धरना पर बैठे जन अधिकार पार्टी (Jan Adhikar Party) के कार्यकर्ताओं ने पटना में मंगलवार को रोषपूर्ण प्रदर्शन किया. राजभवन मार्च के लिए पटना के पहाड़ी स्थित जीरोमाइल से जन अधिकार पार्टी के कार्यकर्ता राष्ट्रीय अध्यक्ष पप्पू यादव (Pappu Yadav) के नेतृत्व में राजभवन मार्च के लिए निकले लेकिन पुलिस ने बैरिकेडिंग कर उन्हें रोक दिया. बाद में प्रशासन की टीम ने भीड़ को तितर-बितर करने को लेकर कार्यकर्ताओं पर पानी की बौछार कर दी और लाठी भी चार्ज किया. प्रशासन की टीम ने हल्का बल प्रयोग करते हुए हंगामा कर रहे कार्यकर्ताओं को खदेड़ा. इस दौरान कई महिला और पुरुष कार्यकर्ताओं को भी पुलिस प्रशासन ने हिरासत में ले लिया. नए कृषि बिल के विरोध में पटना सिटी के अगमकुंआ के पहाड़ी मोड़ पर पिछले 6 दिनों से अनिश्चितकालीन धरना पर बैठे जन अधिकार पार्टी के कार्यकर्ताओं ने राष्ट्रीय अध्यक्ष पप्पू यादव के नेतृत्व में हजारों कार्यकर्ताओं ने आक्रोश जुलूस निकाला लेकिन इस जुलुस को प्रशासन ने धरना स्थल पर ही रोक दिया.प्रशासन द्वारा रोके जाने से आक्रोशित पप्पू यादव अपने समर्थकों के साथ सड़क पर ही धरने पर बैठ गए, और केंद्र और राज्य सरकार के खिलाफ नारेबाजी शुरू कर दी. इस मौके पर पप्पू यादव का कहना था कि जन अधिकार पार्टी देश के किसानों के साथ है और किसानों को उनके हक से कोई वंचित नहीं कर सकता. उनका कहना था कि किसानों के हित में उनका आंदोलन जारी रहेगा, चाहे सरकार जितना भी जोर लगा ले. पटना में जारी इस विरोध प्रदर्शन के दौरान मौके पर सिटी एसडीओ, सिटी डीएसपी, सदर एडिशनल एसपी समेत विभिन्न थानों की पुलिस मौके पर मौजूद थे. 