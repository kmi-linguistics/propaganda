हाड़ कंपाने वाली ठंड, गाहे-बगाहे होने वाली हल्की बारिश, कोरोना के बढ़ते मामलों और उसने होने वाली मौतों से बेफिक्र लाखों की संख्या में किसान बीते 19 दिनों से दिल्ली से लगे अलग-अलग हाईवे को ही अपना घर बनाए हुए हैं.किसानों की मांग है कि केंद्र की मोदी सरकार तीनों कृषि क़ानूनों को रद्द करे. दूसरी तरफ सरकार इन कानूनों में कुछ बदलाव करने का आश्वासन दे रही है, पर किसान इसे किसी भी हाल में मानने को तैयार नहीं हैं. किसान नेताओं और सरकार के बीच चल रही इस रस्साकशी के दौरान आंदोलन से जुड़े लोगों की मौत के मामले भी सामने आने लगे हैं. किसान नेताओं की माने तो अब तक 17 लोगों की मौत हो चुकी है. इसमें से ज़्यादातर मौतें टिकरी बॉर्डर पर हुई हैं.अक्सर ही प्रदर्शन स्थलों पर जो बैरिकेडिंग की जाती है उसमें किसी किनारे की तरफ पैदल आने-जाने का रास्ता छोड़ा जाता है, लेकिन टिकरी बॉर्डर पर दिल्ली पुलिस ने जबरदस्त बैरिकेडिंग की हुई है. यहां पैदल आने-जाने का भी रास्ता नहीं छोड़ा गया है. प्रदर्शन स्थल पर जाने के लिए गलियों से होकर हम पहुंचते हैं. गुरुवार की शाम यहां श्री कृष्णलाल नाम के शख्स की मौत हो गई थी. यह मौत भारतीय किसान यूनियन (राजेवाल) के पंजाब सचिव निरंजन सिंह ढोला के सामने ही हुई थी.बुजुर्ग निरंजन सिंह ढोला के चेहरे पर उदासी और अफ़सोस को आसानी देखा जा सकता है. न्यूजलॉन्ड्री से बात करते हुए वे कहते हैं, ‘‘श्री कृष्णलाल संगरूर के घुरी शहर के एक आढ़ती के मुनीम थे. उनकी उम्र 65 साल के करीब थी. गुरुवार की शाम को तीन बजे के करीब में 200 आढ़ती और उनसे जुड़े लोग बसों से टिकरी बार्डर हमें समर्थन देने आए थे. चूंकि वो मेरे शहर के रहने वाले थे, हम लोगों का अनाज खरीदते थे तो मुझसे ही बात करके आए थे.’’सिंह आगे कहते हैं, ‘‘वे जब आए तो मैं उनसे मिलने और रहने का इंतज़ाम कराने गया. वहीं श्री कृष्णलाल से मुलाकात हुई. उन्होंने पूछा कि आखिर इस कानून में क्या है जो तुम लोग ठंड में लड़ रहे हो. मैंने उनको तीनों कानूनों के बारे में समझाया और बताया कि कैसे यह कानून किसानों को मज़दूर बना देगा. मेरे समझाने के बाद उन्होंने बस इतना कहा, यार तुम लोग नहीं रहोगे तो हम भी बर्बाद हो जाएंगे. हमारा आढ़ती हमें वेतन कैसे देगा. इस बातचीत के ठीक पंद्रह मिनट बाद वे बैठे-बैठे गिर गए. हम लोग पानी पिलाते रहे, लेकिन तब तक उनकी मौत हो चुकी थी.’’बीते 35 सालों से मुनीम का काम करने वाले श्री कृष्णलाल के परिवार में पत्नी, एक बेटा और एक बेटी है. उन्हें मेहनताना के तौर पर हर महीने 15 हज़ार रुपए मिलते थे. श्री कृष्णलाल की मौत तो टिकरी बॉर्डर पर ही हो चुकी थी. वहां से एम्बुलेंस पर उनके साथी उन्हें लेकर बहादुरगढ़ के सिविल अस्पताल पहुंचें. जहां उनका पोस्टमार्टम करके देर रात को शव परिजनों को सौंप दिया गया. शव को लेने पहुंचे श्री कृष्णलाल के बेटे अजय से न्यूजलाउंड्री ने बात की. वे बताते हैं, ‘‘शुक्रवार शाम को पिताजी का अंतिम संस्कार हो गया. उनके अंतिम यात्रा में आढ़ती, किसान और आसपास के गांवों के सैकड़ों लोग पहुंचे.’’मौत की वजह को लेकर हमारे सवाल के जवाब में वे कहते हैं, ‘‘अभी पोस्टमार्टम की रिपोर्ट नहीं आई है लेकिन डॉक्टर्स ने मौत की वजह हार्टअटैक बताया है.’’45 वर्षीय अजय कहते हैं, ‘‘जब मंडी के आढ़ती, मुनीम और मज़दूरों ने किसानों के समर्थन में दिल्ली जाने का फैसला किया तो उन्होंने जाने का जिक्र हमसे किया. वे एकदम ठीक थे, तभी हमने उन्हें जाने दिया. बीमार होते तो 350 किलोमीटर ट्रैक्टर में क्यों जाने देते. उस दिन शाम 6 बजकर 3 मिनट पर मेरी उनसे बात हुई. वे दिल्ली पहुंच गए थे. करीब 20 सेकेंड की बातचीत में उन्होंने बताया कि मैं ठीक हूं. थोड़ी ही देर बाद उनके नहीं होने का मैसेज आ गया.’’अपने शहर धुरी के एक राइस मिल में नौकरी करने वाले अजय से जब हमने पूछा कि इस आंदोलन को आपका भी समर्थन है तो तकलीफ से दबी अपनी आवाज़ को थोड़ा तेज करके वे कहते हैं, ''देखो जी, हम किसान भले ही नहीं हैं, लेकिन किसानों के बगैर हम क्या ही कर पाएंगे. मेरे पिताजी भी किसानों के बगैर कुछ नहीं थे. मंडी में किसानों का फसल बिकने के लिए आता तभी उनकी आमदनी हो पाती. मैं जहां काम करता हूं वहां भी किसानों के बगैर काम ही नहीं चल सकता है. ऐसे में हम किसानों के साथ खड़े हैं. उनकी यह मांग हमारी भी मांग है. सरकार को इसे जल्द सुनना चाहिए.’’श्री कृष्णलाल, संगरूर जिले के फेडरेशन ऑफ़ आढ़ती एसोसिएशन के साथ दिल्ली आए थे. इस एसोसिएशन के प्रमुख जगतार सिंह न्यूजलॉन्ड्री से बात करते हुए कहते हैं,‘‘पंजाब में 22 जिले हैं. यहां के आढ़तियों ने किसान आंदोलन को समर्थन देने का फैसला किया है. जिसमें तय हुआ है कि तीन जिले के लोग दिल्ली जाएंगे और तीन दिन रहेंगे, जिस रोज ये वापस लौटेंगे तो तीन और जिले के लोग जाएंगे. तो सबसे पहले हम संगरूर के आढ़ती अपने कर्मचारियों को लेकर तीन बस से दिल्ली पहुंचे. आढ़ती सिस्टम बंद करने के लिए सरकार कानून बना चुकी है. जबकि किसान ऐसा नहीं चाहते हैं. वे लोग इसको लेकर प्रदर्शन कर रहे हैं लेकिन सरकार बात मान नहीं रही. कृष्णलाल जी एक गरीब परिवार से थे. आढ़ती के मुनीम थे. उन्होंने जैसे यह सब जाना तो उन्हें लगा कि जब आढ़तियों को काम नहीं मिलेगा तो वो हमें क्यों रखेगा. यही बात उनके दिल पर लग गई. उनकी छाती में दर्द होने लगा और उनकी मौत हो गई. मैं तब उनके पास में ही खड़ा था. हम इधर-उधर भागे, लेकिन कोई एम्बुलेंस नहीं मिली. थोड़ी कोशिश के बाद एक प्राइवेट एम्बुलेंस वाला आया तो उन्हें मरा हुआ देखकर ले जाने से मना कर दिया. फिर हमने 108 नंबर पर फोन किया. सरकारी एम्बुलेंस आई और उन्हें लेकर हम अस्पताल पहुंचे.’’ 