शाम के करीब पांच बज रहे हैं. सिंघु बार्डर पर दोपहर की तुलना में शोरगुल बढ़ चुका है. दीवार पर कलाकारों ने 'समझौताहीन संघर्ष करते किसानों को सलाम' लिख दिया है. एक गाड़ी पर कुछ नौजवान गाना बजाते और प्रधानमंत्री नरेंद्र मोदी के खिलाफ नारे लगाते हुए गुजरते हैं. मुख्य स्टेज से सौ मीटर आगे ट्रैक्टर के पीछे गोल चक्कर बनाकर कुछ महिलाएं छेमी से मटर निकालते और प्याज काटते नज़र आती हैं. यहां बैठी सभी महिलाएं किसान हैं और पंजाब के अलग-अलग जिलों से कृषि कानूनों के खिलाफ चल रहे प्रदर्शन में शामिल होने पहुंची हुई हैं.बड़े से बर्तन में प्याज काट रही 60 वर्षीय बलविंदर कौर अमृतसर के झजनवाड़ी गांव से आई हुई हैं. अमृतसर से झजनवाड़ी की दूरी पूछने पर वह कहती हैं, 25 रुपया किराया लगता है उससे आप दूरी लगा लो. भले ही बलविंदर कौर को अपने गांव से अमृतसर शहर की दूरी का ख्याल न हो लेकिन केंद्र सरकार द्वारा हाल ही में बनाए गए तीन कृषि कानूनों के बारे में वो किसी मंझे हुए नेता की तरह बात करती हैं.कौर इन तीनों कृषि कानूनों को काला कानून बताते हुए कहती है, ‘‘जब तक इसे मोदी वापस नहीं लेगा तब तक हम यहां से जाएंगे नहीं. दिल्ली ने हमेशा से पंजाबियों को ठगा है, लेकिन इसबार हम नहीं ठगे जाएंगे. अबकी अपनी मांग मनवाकर जाएंगे, चाहे छह दिन लगे या छह महीने. वाहे गुरूजी की कृपा से यहां खाने की कमी तो नहीं होगी.’’ बात करते हुए ये महिलाएं अपने काम में जुटी रहती हैं. इसे यह ‘सेवा’ कहती हैं. बलविंदर कौर जब हमसे बात कर रही होती हैं तभी एक बुजुर्ग महिला नाराज़ होकर पंजाबी में हमें कुछ बताती हैं, जिसका अनुवाद वहां बैठी एक दूसरी महिला से हम कराते हैं. नाराज़ बुजुर्ग पीएम मोदी से खफा हैं और वो कहती हैं, ‘‘उससे जब हमने कानून मांगी ही नहीं तो बनाई क्यों? हमें नहीं चाहिए तो दे क्यों रहा है. बड़ा हमारा भलाई सोच रहा है. हमने उसे वोट दिया था, लेकिन उसने हमारे साथ सही नहीं किया. चुनाव में आता था तो कहता था, ये करूंगा, वो करूंगा. क्या किया?’’इस बुजुर्ग महिला का नाम कृपाल कौर है. पंजाब के संगुर जिले से आई 70 वर्षीय कृपाल कौर 25 नवंबर को ही अपने जत्थे के लोगों के साथ दिल्ली के लिए निकली और तब से आंदोलन में ही हैं. आप बुजुर्ग हैं. ठंड दिन-ब-दिन बढ़ती जा रही है. ऐसे में आप घर क्यों नहीं लौट जाती हैं. इस सवाल के जवाब में कृपाल एक बार फिर नाराज़ होकर कहती हैं, ‘‘कानून वापस कराए बगैर नहीं जाएंगे. हमारे वीरों पर सरकार पानी फेंकवाई है, लठ्ठ मारी है. अब तो तभी जाएंगे जब कानून वापस होगा.’’ यहां पहुंचीं ज्यादातर महिलाएं 25 नवंबर को ही अपने घर से चली हुई हैं. अपने दिनचर्या के बारे में बताते हुए बलविंदर कौर बताती हैं, ‘‘हम सुबह-सुबह उठते है. फ्रेस होते हैं. उसके बाद सेवा (लंगर बनाने के इंतज़ाम) में जुट जाते हैं. लंगर बनाने और लोगों को खिलाते हुए हम लोग भी लंगर खाकर दो-तीन घंटे के लिए मंच के सामने बैठने चले जाते हैं. जहां लोग आकर भाषण देते हैं. चार बजे के करीब हम दोबारा सेवा के काम में लौट आते हैं. सब्जी के लिए सामान तैयार करते हैं. मिलकर बनाते हैं. जो भी यहां आता हैं उन्हें खिलाते हैं फिर खाना खाकर अपने-अपने ट्रैक्टर में सो जाते है. यह सिलसिला बीते 12 दिनों से जारी है.’’नहाने और वॉशरूम की परेशानी लेकिन….सिंघु बॉर्डर पर वैसे तो तमाम इंतजाम अलग-अलग संगठनों द्वारा किया गया हैं. कहीं टूथपेस्ट बांटा जा रहा है तो कहीं साबुन. कोई कंबल बांट रहा है तो कोई मच्छर भगाने वाली दवाई. खाने के लिए तो कदम-कदम पर लंगर लगे हुए हैं. सेनेट्रीपैड भी यहां महिलाओं के बीच बांटा जा रहा है, लेकिन महिलाओं को सबसे ज्यादा परेशानी नहाने और वॉशरूम जाने को लेकर हो रही है.बलविंदर कौर बताती हैं, ‘‘आज उन्हें बिना नहाए रहना पड़ा क्योंकि यहां अंधेरे में ही नहा पाना मुमकिन है. दिन हो जाने पर नहाने में परेशानी होती है. आज मेरी नींद नहीं खुल पाई जिस कारण मैं नहा नहीं पाई. जहां तक नहीं वॉशरूम की बात उसकी भी तकलीफ हो रही है. हमने कपड़ों से घेरकर एक जगह बनाई हैं जहां हम वॉशरूम के लिए जाते हैं.''बलविंदर हमें वो जगह भी दिखाती हैं. महिलाओं ने अपना अस्थायी वॉशरूम दिल्ली सोनीपत हाईवे के किनारे खाली पड़े एक प्लॉट में बनाया है. 