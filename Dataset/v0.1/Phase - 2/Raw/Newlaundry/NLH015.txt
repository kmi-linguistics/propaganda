‘‘अगर किसान यूनियन के लोग चाहते हैं कि भारत सरकार जल्द बात करे. तीन तारीख से पहले इनसे बात करे तो मेरा आप सभी को यह आश्वासन है कि जैसे ही आप यहां शिफ्ट हो जाते हैं. एक स्ट्रक्चर्ड जगह पर अपने आंदोलन को शिफ्ट करते हैं और वहां आप अच्छे तरीके से बैठ जाते हैं उसके दूसरे ही दिन भारत सरकार आपके साथ आपकी समस्या और मांगों के लिए बातचीत करने के लिए तैयार है. किसान यूनियन के सभी नेताओं को मैं यह कहना चाहता हूं कि आप सारे किसान भाइयों को लेकर जो स्थान दिल्ली पुलिस ने तय किया है वहीं पर आ जाइये.’’ यह कहना है गृहमंत्री अमित शाह का.शुक्रवार को हरियाणा और पंजाब से चलकर किसान दिल्ली-हरियाणा के सिंघु बॉर्डर पहुंचे. जो केंद्र सरकार किसी भी स्थिति में किसानों को दिल्ली नहीं आने देना चाहती थी. उन्हें रोकने के लिए सीमा सुरक्षा बल, केंद्रीय रिज़र्व पुलिस बल और दिल्ली पुलिस समेत कई अर्धसैनिक बलों के सैकड़ों जवानों को बॉर्डर पर खड़ा कर दिया.भारतीय जनता पार्टी नेतृत्व वाली हरियाणा सरकार ने जगह-जगह बड़े बैरिकेड लगाए, सड़क काट दी लेकिन किसान सबको तोड़ते-भरते शुक्रवार को दिल्ली सीमा पर पहुंच गए. सिंधु बॉर्डर पर किसानों और सुरक्षाकर्मियों के बीच संघर्ष हुआ. किसान बैरिकेड तोड़कर आगे बढ़ने की कोशिश करने लगे जिसके बाद पुलिस ने आंसू गैस के गोले दागे. कुछ किसान जो पुलिस की पकड़ में आ गए उन्हें बुरी तरफ मारा भी गया. पुलिस की तरफ से भी पत्थरबाजी हुई तो किसानों ने भी पत्थरबाजी की. बिगड़ते हालात को देखते हुए जो सरकार किसी भी स्थिति में किसानों को दिल्ली नहीं आने देना चाह रही थी उसी ने आनन-फानन में शाम होते-होते दिल्ली के बुराड़ी स्थित निरंकारी ग्राउंड में जमा होने और शांतिमय ढंग से प्रदर्शन करने की इजाजत दे दी. सरकार की इजाजत मिलने के बावजूद इस ग्राउंड में किसान नहीं पहुंच रहे जिसके बाद शनिवार देर रात को गृहमंत्री अमित शाह ने उपरोक्त बयान जारी करके किसानों को ग्राउंड में जमा होने के लिए कहना पड़ा. दोपहर के एक बज रहे हैं. निरंकारी ग्राउंड के गेट पर सैकड़ों पुलिसकर्मी सुरक्षा में तैनात नजर आते हैं. यहां आने वाले लोगों की गाड़ियों को पुलिस रोककर गेट के पास ही पार्क करने के लिए कहती दिखी. ग्राउंड के गेट पर आम आदमी पार्टी के स्थानीय विधायक का पोस्टर लग चुका है जिसपर दिल्ली में उनका स्वागत किया जा रहा है.ग्राउंड के अंदर जाने पर टेंट की तैयारी जोर-शोर से चल रही है. सैकड़ों एकड़ में फैले इस बड़े ग्राउंड के एक कोने में कुछ ट्रैक्टर-ट्रॉली दिखाई देती हैं. करीब पांच से सात मिनट पैदल चलकर हम यहां पहुंचे. यहां 40 से 50 ट्रैक्टर और उसपर पहुंचे करीब 500 से 600 किसानों में से कोई नहाते हुए तो कोई खाना बनाते नजर आए. किसानों के साथ-साथ नर्मदा बचाओ आंदोलन और कुछ अन्य मुद्दों को लेकर आंदोलन कर रहे लोग भी यहां पहुंच चुके हैं. थोड़ी-थोड़ी देर रुककर कुछ युवाओं किसानों का दल किसान एकता ज़िंदाबाद के नारे लगाते हुए इधर से उधर गुजरता है. इसी बीच स्थानीय विधायक संजीव झा अपने कुछ कार्यकर्ताओं के साथ यहां पहुंचते हैं. वह यहां की तैयारियों पर मीडिया से बात कर ही रहे होते है तभी दिल्ली जल बोर्ड के उपाध्यक्ष और राजेंद्र नगर से आप विधायक राघव चड्ढा अपने लाव-लश्कर संग पहुंच जाते हैं.राघव घूम-घूमकर करीब एक घंटे तक तमाम मीडिया चैनलों से बात करते दिखते हैं. मीडिया से बात करने के बाद संजीव झा और बाकी विधायक साथियों संग कुर्सी पर बैठ जाते हैं. इसके बाद यहां कांग्रेस की नेता अलका लांबा और अभिषेक दत्त पहुंचते हैं. अलका लांबा बीजेपी और आम आदमी पार्टी पर किसानों को बरगलाने का आरोप लगाती हैं.यहां दिनभर यह सिलसिला जारी रहता है. नेता आते हैं, जायजा लेने के साथ-साथ तस्वीरें लेते हैं और चले जाते हैं लेकिन यह ग्राउंड जिनको प्रदर्शन के लिए दिया गया है वे नहीं आए. जो किसान यहां आए हैं वो भी यहां रहना नहीं चाहते. वे बस अपने-अपने संगठनों के प्रमुखों की अनुमति का इंतज़ार कर रहे हैं ताकि यहां से जा सके.यहां हमारी मुलाकात फरीदकोट से आए भारतीय किसान सभा के नेता सरदार जसवीर सिंह से हुई. आंसू गैस से घायल अपना पैर दिखाते हुए ये कहते हैं, ‘‘दिल्ली पहुंचने के लिए हमने कई बैरिकेड तोड़े हैं और अब इस ग्राउंड में आकर बैठ जाए. यहां तो हम गलती से आ गए. इतने बड़े ग्राउंड में पुलिस हमें लाकर रख दी है. यहां सिर्फ दो गेट हैं. यहां हम बैठकर गए तो हमारी कौन सुनेगा. पंजाब में दो महीने से सड़कों पर बैठे रहे तो किसी को फर्क ही नहीं पड़ा यहां बैठने से भी किसी को नहीं पड़ेगा. मुझे तो डर है कि सरकार इस ग्राउंड में हमें भर के जलियांवाला बाग ना दोहरा दे. इसलिए हम यहां से जल्द से जल्द जाना चाहते है.’’आखिर किसान निरंकारी ग्राउंड में क्यों नहीं आना चाहते. उन्हें किस बात का डर है?शाम के चार बज रहे हैं. सिंघु बॉर्डर पर बैरिकेड के एक तरफ दिल्ली पुलिस के जवान जमीन पर या जिसे जहां जगह मिली हुई है वहां बैठकर आराम कर रहे हैं. कुछ पुलिसकर्मी प्रदर्शन करने आए लोगों से बातचीत करते हुए भी नज़र आते हैं. बैरिकेड के एक कोने में थोड़ी सी जगह छोड़ दी गई जहां से पैदल आने-जाने वाले नज़र आते हैं. इस गली से हरियाणा में काम करने वाले उत्तर प्रदेश के वो प्रवासी मज़दूर जाते नज़र आते हैं जो यहां धान कटाई और निकलाई के लिए आए थे. बैरिकेड के दूसरी तरफ किसान एक साथ में खड़े नज़र आते हैं. पंजाब के मशहूर सिंगर बब्बू मान और क्रिकेटर युवराज सिंह के पिता योगराज सिंह यहां अपना समर्थन किसानों को देने पहुंचे हुए हैं. 