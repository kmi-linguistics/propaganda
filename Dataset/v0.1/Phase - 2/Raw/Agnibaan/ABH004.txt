तमाम मुद्दों के समाधान के लिए किसानों ने रविवार सुबह शासन-प्रशासन को 24 घंटे का समय दिया है। समस्याओं का हल न निकलने पर किसानों ने दिल्ली-मेरठ एक्सप्रेसवे को जाम करने की चेतावनी दी है। यूपी गेट पर किसान नेता वीएम सिंह ने प्रशासन और पुलिस के साथ एक घंटे वार्ता की। उन्होंने किसानों का उत्पीड़न, वाहनों को जबरन जब्त करने व चालान काटने समेत अन्य मुद्दों को उठाया। सोमवार सुबह 11 बजे मेरठ मंडल कमिश्नर, डीआईजी, डीएम व अन्य अधिकारियों को समाधान के साथ आमंत्रित किया गया है। सुबह करीब 11 बजे यूपी गेट पर एडीएम सिटी शैलेंद्र सिंह, एसपी सिटी ज्ञानेंद्र सिंह, सीएफओ सुनील कुमार किसान नेता सरदार वीएम सिंह अन्य किसानों के साथ वार्ता करने पहुंचे।वीएम सिंह ने अधिकारियों से कहा कि आप सभी यहां पर हैं लेकिन आप इसे क्या जेल बनाना चाहते हैं, यहां आने के सभी रास्तों को बंद कर दिया गया है। उन्होंने कहा कि यदि प्रशासन व पुलिस अधिकारियों के पास फोर्स की कमी है तो वह अपनी तरफ से वॉलंटियर देंगे।  उन्होंने कहा कि संगठन का कोई भी व्यक्ति यूपी गेट आता है तो उसे कहीं भी रोका ना जाए। उन्होंने कहा कि किसानों को गाजियाबाद के अंदर और पास के जिले जैसे मुरादाबाद, संभल, पीलीभीत, हापुड़, मेरठ, रामपुर आदि जगहों पर रोका जा रहा है। पुलिस टोल प्लाजा पर खड़ी होकर किसानों को टोपी और झंडे देखकर बेवजह रोक रही है। इसी तरह पुलिस किसानों के परिवार वालों पर दबाव बनाकर उन्हें वापस बुलाने के लिए कह रही है। जबकि यूपी गेट पर खड़ी गाड़ियों के चालान काटकर उनके घर भेजे जा रहे हैं।  उन्होंने प्रशासनिक अधिकारियों से कहा कि सोमवार सुबह  कमिश्नर, आईजी, डीआईजी, डीएम व एसएसपी किसानों की समस्याओं के समाधान के साथ वार्ता के लिए आएं। उन्होंने करीब एक घंटे की वार्ता में एडीएम सिटी को कई समस्याएं बताई । वहीं, एडीएम सिटी शैलेंद्र सिंह ने कहा कि वरिष्ठ अधिकारियों से वार्ता कर किसानों की समस्याओं को दूर करा दिया जाएगा।