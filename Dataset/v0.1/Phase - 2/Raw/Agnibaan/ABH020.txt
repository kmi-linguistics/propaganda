केन्द्र सरकार द्वारा पारित तीन नये कृषि संबंधी कानूनों के समर्थन में मंगलवार को भोपाल के भेल दशहरा मैदान में किसान सम्मेलन का आयोजन किया गया। सम्मेलन में उपस्थित हजारों किसानों ने हाथ उठाकर कृषि कानूनों और मोदी सरकार का समर्थन किया तथा दलालों के हाथों में खेल रहे उन लोगों के खिलाफ नारेबाजी की, जो इन कानूनों का विरोध कर रहे हैं। मुख्यमंत्री शिवराजसिंह चौहान ने किसान सम्मेलन को संबोधित करते हुए कहा कि कमलनाथ मुझे किसान विरोधी कह रहे हैं। मैं किसान भाईयों से पूछना चाहता हूं कि कभी कमलनाथ के मुख्यमंत्री रहते आपके खाते में एक रुपया भी आया था क्या? जिन कांग्रेसियों ने किसानों को कर्जमाफी के नाम पर सरेआम ठगा, झूठे प्रमाण पत्र बांट दिये, उन्हें डिफाल्टर बना दिया और मुआवजे का एक पैसा नहीं दिया, वो अब खुद को किसानों का समर्थक बता रहे हैं। हमें किसान विरोधी कह रहे हैं।मुख्यमंत्री ने कहा कि जैसे ही प्रदेश में हमारी सरकार बनी, हमने फसल बीमा योजना के 2200 करोड़ रुपये की प्रीमियम जमा की, जिसे कमलनाथ सरकार खा गई थी। हमने 2019-20 की भी प्रीमियम जमा की, जिसके बाद 4800 करोड़ रुपये किसानों के खातों में आए। कमलनाथ सरकार ने हमारी शून्य प्रतिशत ब्याज पर कर्ज की योजना बंद कर दी थी। उन्होंने कहा कि प्रधानमंत्री नरेन्द्र मोदी ने किसानों को किसान सम्मान निधि के 6000 रुपये देने की घोषणा की, लेकिन कमलनाथ सरकार ने किसानों की सूची नहीं भेजी, अब हमने उसे अपडेट किया है। उन्होंने कहा कि हम प्रदेश सरकार की तरफ से 4000 रुपये किसानों को और दे रहे हैं। इसी महीने 18 तारीख को फिर 1600 करोड़ रुपये किसानों के खातों में डाले जाएंगे। उन्होंने कहा कि हमारी सरकार जल्द ही प्रदेश की 24000 हैक्टेयर अतिरिक्त भूमि को सिंचित बनाने जा रही है, जिसकी योजना तैयार है।मैदान में मोदी जी का मुकाबला नहीं कर सकते कांग्रेसीमुख्यमंत्री शिवराज सिंह चौहान ने कहा कि कृषि कानूनों का विरोध कर रहे कांग्रेसी मैदान में मोदी जी का मुकाबला नहीं कर सकते। मोदी जी को गालियां देने वाले इन कांग्रेसियों ने किसानों को कुछ नहीं दिया। हमारे प्रधानमंत्री मोदी जी ने किसानों की बेहतरी के लिए अल्पकालीन योजना बनाई और लागू की। उन्होंने खेती की लागत कम करने के उपाय किए, किसानों के स्वाइल हेल्थ कॉर्ड बनवाए। किसानों को उनकी उपज का उचित मूल्य मिल सके, इसकी व्यवस्था की। हमारे प्रधानमंत्री जी ने किसानों के नुकसान की भरपाई के लिए प्रधानमंत्री फसल बीमा योजना लागू की। लेकिन मैदान में मात खाने वाले कांग्रेसी अब कृषि कानूनों का विरोध कर रहे हैं और खुद को किसानों का समर्थक बता रहे हैं। समारोह को प्रदेश भाजपा अध्यक्ष विष्णुदत्त शर्मा एवं कृषि मंत्री कमल पटेल ने भी संबोधित किया।