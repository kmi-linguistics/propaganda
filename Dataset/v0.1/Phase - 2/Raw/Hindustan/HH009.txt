नए कृषि कानूनों के खिलाफ किसानों का आंदोलन गुरुवार को आठवें दिन भी जारी है, जिसे देखते हुए दिल्ली पुलिस ने अपने सुरक्षा इंतजाम बढ़ा दिए हैं और शहर में प्रवेश और निकास के लिए वैकल्पिक मार्गों से आवागमन करने का सुझाव दिया है।आंदोलनरत किसानों ने बुधवार को मांग की कि केन्द्र संसद का एक विशेष सत्र बुलाए और कृषि कानूनों को वापस ले। ऐसा नहीं होने पर उन्होंने दिल्ली में अन्य मार्गों को जाम करने और अतिरिक्त कदम उठाने की धमकी दी है। केन्द्र और किसानों के प्रतिनिधियों की आज दिन में एक अहम बैठक जारी है।दिल्ली ट्रैफिक पुलिस ने गुरुवार को अनेक ट्वीट करके लोगों को किसान आंदोलन के कारण सिंघु, लामपुर, औचंदी, चिल्ला तथा अन्य बॉर्डरों के बंद होने की जानकारी दी। ट्रैफिक एडवाइजरी में इसमें हिदायत की गई कि हरियाणा जाने वाले लोग ढांसा, दौराला, कापसहेड़ा, रजोकरी एनएच-8, बिजवासन/बजघेड़ा, पालम विहार और डूंडाहेड़ा बॉर्डर वाला रास्ता ले सकते हैं।दिल्ली ट्रैफिक पुलिस ने ट्वीट किया,''सिंघु बॉर्डर अब भी दोनों ओर से बंद है। लामपुर, औचंदी और अन्य छोटे बॉर्डर भी बंद हैं। कृपया वैकल्पिक मार्गों का सहारा लीजिए। मुकरबा चौक और जीटीके रोड से ट्रैफिक डायवर्ट किया गया है।लोगों को नोएडा लिंक रोड से बचने और एनएच-24 और डीएनडी से जाने की सलाह दी गई है। दूसरे ट्वीट में कहा गया है कि टिकरी, झड़ौदा बॉर्डर ट्रैफिक के लिए बंद हैं। बड़ूसराय बॉर्डर कार और दो पहिया जैसे हल्के वाहनों से लिए खुला है। झटीकरा बॉर्डर केवल दोपहिया वाहनों के लिए खुला है।गौरतलब है कि 'दिल्ली चलो मार्च' के तहत किसान दिल्ली के अति व्यस्त सिंघु, टिकरी, नोएडा और गाजीपुर बॉर्डर पर आंदोलन कर रहे हैं। भीम आर्मी के प्रमुख चंद्रशेखर आजाद भी गुरुवार को सिंघु बॉर्डर पर किसानों के आंदोलन में शामिल हो सकते हैं।  गाजियाबाद : किसान आंदोलन के चलते ट्रैफिक व्यवस्था चरमराईवहीं, दिल्ली-मेरठ एक्सप्रेस-वे पर गाजियाबाद की तरफ से आने हल्के वाहनों को नोएडा की तरफ मॉडल टाउन से डायवर्ट किए जाने की सूचना है। किसान आंदोलन में शामिल होने आ रहे किसानों के जत्थों के चलते शहर की ट्रैफिक व्यवस्था बुरी तरह चरमरा गई है। हालात को देखते हुए एक तरफ ट्रैफिक पुलिस ने डासना फ्लाईओवर को बैरिकेडिंग कर मेरठ एक्सप्रेस वे पर भारी वाहनों को पूरी तरह बंद कर दिया है। वहीं हापुड़ से आने वाली ट्रैफिक को हापुड़ रोड के जरिये शहर के बीच से निकाला जा रहा है। जो हल्के वाहन डासना फ्लाईओवर से मेरठ एक्सप्रेस वे पर यूपी गेट की ओर जा रहे हैं, उन्हें लालकुआं से ग्रेटर नोएडा और मॉडल टाउन से नोएडा की ओर मोड़ा जा रहा है। इससे जगह-जगह जाम की स्थिति बन गई है।शहर की अंदरूनी सड़कों पर भी वाहनों का दबाव काफी बढ़ गया है। इसी प्रकार मोदीनगर से आने वाली ट्रैफिक को भी जगह जगह से डायवर्ट किया गया है। इसके चलते पूरी सड़क पर वाहन रेंगते हुए चल रहे हैं। डासना से लाल कुएं की ओर फ्लाईओवर के नीचे बैरिकेडिंग की गई है। भारी वाहनों को लाल कुएं की और नहीं जाने दिया जा रहा है। सभी भारी वाहनो को शहर के अंदर को भेजा जा रहा है।कापसहेड़ा बॉर्डर पर सख्ती बढ़ीदिल्ली पुलिस ने आज कापसहेड़ा बॉर्डर पर सख्ती बढ़ा दी है l वाहनों को जांच के बाद ही दिल्ली जाने दिया जा रहा है l किसानों को दिल्ली कूच करने से रोकने के लिए पुलिस ने नाके लगवाने सहित बॉर्डर पर मिट्टी से भरे ट्रक भी खड़े कर दिए गए हैं।