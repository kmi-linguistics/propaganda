पंजाब में कांग्रेस नेता राहुल गांधी की खेती बचाओ यात्रा का आज दूसरा दिन है। आज राहुल ने संगरूर से भवानीगढ़ तक यात्रा की। इस दौरान जनसभा को संबोधित करते हुए कांग्रेस नेता राहुल ने कृषि कानूनों को लेकर मोदी सरकार पर फिर से हमला बोला। राहुल ने कृषि कानूनों को पूरे देश के खिलाफ बताते हुए कहा, तीनों नए कृषि कानून हिन्दुस्तान की आज़ादी छीनने के कानून हैं, ये कानून सिर्फ किसान, मज़दूर, छोटे दुकानदार के खिलाफ नहीं बल्कि पूरे हिन्दुस्तान के खिलाफ हैं और इसलिए कांग्रेस पार्टी पीछे नहीं हटने वाली।राहुल ने कहा, हम स्वीकार करते हैं कि मंडियों, पीडीएस और एमएसपी से जुड़े सिस्टम में खामियां हैं, इसे मजबूत करने की जरूरत है, लेकिन नरेंद्र मोदी उस व्यवस्था को सुधारने के लिए कुछ नहीं कर रहे हैं, वह कृषि कानूनों के जरिए उस व्यवस्था को पूरी तरह नष्ट कर रहे हैं। वह किसानों को मार रहे हैं। संगरूर में राहुल गांधी ने कहा, 6 साल से दिल्ली में नरेंद्र मोदी की सरकार है और छह साल से ये सरकार गरीबों, मज़दूरों, किसानों पर एक के बाद एक आक्रमण कर रही है। इनकी एक भी नीति गरीब जनता को फायदा पहुंचाने की नहीं है, इनकी सब नीति इनके 3-4 चुने हुए मित्रों के लिए बनाई जाती हैं। 