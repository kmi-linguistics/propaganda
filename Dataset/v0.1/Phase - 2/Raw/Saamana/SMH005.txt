किसानों को फुसलाने के लिए केंद्र सरकार तमाम तरह के हथकंडे अपना रही है पर किसान सरकार के बहकावे में नहीं आ रहे हैं। अब सरकार ने कल किसानों को जो प्रस्ताव दिया था, उसे किसानों ने ठुकरा दिया है। किसान अब अपने आंदोलन को और तेज करने की तैयारी कर रहे हैं। इसके तहत आगामी १४ दिसंबर से किसान देश भर में यलगार करेंगे।गौरतलब है कि कृषि कानूनों पर केंद्र सरकार और किसानों के बीच टकराव और बढ़ गया है। किसान संगठनों ने केंद्र सरकार के प्रस्ताव को बुधवार को सिरे से खारिज कर दिया। किसान नेताओं ने इसके साथ ही एलान भी कर दिया है कि कृषि कानूनों के रद्द होने तक आंदोलन जारी रहेगा। बता दें कि सरकार ने कल सुबह किसानों को प्रस्ताव भेजा था, जिसमें एमएसपी को लेकर गारंटी की बात की गई थी। उम्मीद थी कि बात बन जाएगी, लेकिन किसानों ने प्रस्ताव अस्वीकार कर दिया। सरकार की ओर से मिले प्रस्ताव के बाद किसान नेताओं ने सिंघु बॉर्डर पर मीटिंग की। बैठक के बाद किसानों ने मीडिया के सामने अपनी बात कही। इसके तहत आगामी १४ दिसंबर को देशभर में धरना-प्रदर्शन होगा तथा हर जिले के मुख्यालय का घेराव होगा।दिल्ली की सड़कों को किसान जाम करेंगे ताकि सरकार पर दबाव बनाया जा सके। पूरे देश में आंदोलन तेज होगा और दिल्ली-जयपुर, दिल्ली-आगरा हाइवे को आगामी १२ दिसंबर को रोका जाएगा। सरकार के मंत्रियों का घेराव करने की भी योजना है। इसके साथ ही आगामी १४ दिसंबर को भाजपा के ऑफिस का घेराव भी होगा। किसान १२ दिसंबर को सभी टोल प्लाजा फ्री करेंगे।कृषि कानूनों के वापस होने तक आंदोलन जारी रहेगा। दिल्‍ली और आसपास के राज्‍यों से ‘दिल्‍ली चलो’ की हुंकार भरी जाएगी।यह था सरकार का प्रस्तावपांच दौर की बातचीत के बाद सरकार की ओर से किसानों को लिखित में प्रस्ताव भेजा गया था। इस लिखित प्रस्ताव में एमएसपी की गारंटी समेत मंडी को लेकर वादे किए गए। कृषि कानूनों को वापस लेने पर तो सरकार राजी नहीं है, लेकिन संशोधन प्रस्तावों में एपीएमसी को मजबूत करने की बात है। विवाद की सूरत में स्थानीय अदालत जाने का अधिकार दिया गया है। पराली जलाने पर सख्त कानून में ढील की भी बात कही गई। बता दें कि कृषि कानूनों के विरोध में किसान १४ दिनों से दिल्ली बॉर्डर पर डेरा डाले हुए हैं। सरकार और किसानों के बीच अब तक पांच दौर की वार्ता हो चुकी है। सभी बातचीत बेनतीजा रही। कल छठे दौर की वार्ता होनी थी, लेकिन उससे पहले मंगलवार शाम को गृह मंत्री अमित शाह की किसान नेताओं से मुलाकात हुई। ये बातचीत भी बेनतीजा रही, जिसके बाद किसान नेताओं ने कल होने वाली वार्ता को स्थगित कर दिया और आंदोलन तेज करने की योजना बनाई।