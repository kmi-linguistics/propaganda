केंद्र की मोदी सरकार द्वारा पास किए गए कृषि बिल का विरोध लगातार बढ़ता जा रहा है। अब राकांपा प्रमुख शरद पवार ने सुशांत सिंह राजपूत मामले के सहारे कल मोदी सरकार को निशाने पर लिया है। केंद्र सरकार को खरी-खरी सुनाते हुए शरद पवार ने कहा कि तीन महीने से खुदकुशी के एक केस पर चर्चा हो रही है, जबकि कितने किसान भी सुसाइड कर रहे हैं। मगर किसानों की सुसाइड समेत कई अन्य मुद्दों को नजरअंदाज किया जा रहा है। शरद पवार ने कल मुंबई में मीडिया से बातचीत के दौरान ये बातें कहीं।‘३ महीने से खुदकुशी के एक केस पर ही हो रही है चर्चा’शरद पवार ने सुनाई खरी-खरीराकांपा प्रमुख शरद पवार ने कल मंगलवार को मीडिया से बात करते हुए कहा कि आत्महत्या से किसान भी मर रहे हैं, सरकार को उस पर भी ध्यान देने की जरूरत है। कोई भी आत्महत्या दुःखद है। क्यों पूरा देश एक मामले पर फंसा हुआ है? जबकि इतने किसान आत्महत्या कर रहे हैं। उन्होंने कहा कि २५ सितंबर को देशव्यापी आंदोलन है, जिसमें उनकी पार्टी किसानों के हित की आवाज उठाएगी। बता दें कि इससे पहले शरद पवार ने गत माह भी कहा था कि यह दुर्भाग्यपूर्ण है कि एक व्यक्ति की आत्महत्या पर इतनी चर्चा क्यों हो रही है? मुझे नहीं लगता कि यह इतना बड़ा मुद्दा है। एक किसान ने मुझे बताया कि २० से अधिक किसान आत्महत्या कर चुके हैं, किसी ने भी इस बारे में बात नहीं की।निलंबित सांसदों के समर्थन में पवार रखेंगे १ दिन का उपवासकृषि बिल का विरोध करने पर राज्यसभा के ८ सांसदों को एक सप्ताह के लिए निलंबित कर दिया गया है। अब शरद पवार ने कहा कि वे निलंबित सदस्यों के समर्थन में १ दिन का उपवास रखेंगे। संसद परिसर में सोमवार पूरी रात धरना पर बैठे रहे राज्यसभा से निलंबित आठ सांसदों का समर्थन करते हुए शरद पवार ने कहा कि मैं भी उनके आंदोलन में हिस्सा लूंगा और उनके समर्थन में एक दिन का उपवास रखूंगा। इसकी घोषणा करते हुए उन्होंने कहा कि कृषि बिलों को पास कराने के लिए सरकार इतनी जल्दबाजी में क्यों थी? पवार ने कहा कि सरकार की नीयत भले ही सही हो, लेकिन उन्होंने कभी भी इस तरह से बिलों को पास होते नहीं देखा। बिल पास कराने में जल्दबाजी दिखाई गई, ऐसा तब हुआ जब सांसद कृषि बिलों को लेकर सवाल उठा रहे थे। बता दें कि तृणमूल कांग्रेस से डेरेक ओ ब्रायन और डोला सेन, आप पार्टी से संजय सिंह, कांग्रेस से रिपुन बोरा, नासिर हुसैन, राजीव सातव, सीपीएम से केके राकेश और ए करीम को राज्यसभा से निलंबित किया गया है।