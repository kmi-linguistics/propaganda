आंदोलनकारी किसानों ने केंद्र सरकार की बातचीत का प्रस्ताव ठुकरा दिया है। उनका कहना है कि शर्तों के साथ बातचीत नहीं करेंगे। केंद्र सरकार किसानों को बुराड़ी के निरंकारी ग्राउंड में जाकर अपना प्रदर्शन करने को कह रही है। कुछ किसान वहां पहुंचे भी हैं, मगर अधिकांश किसान दिल्ली की सीमाओं पर ही जमे हुए हैं। किसानों का कहना है कि केंद्र सरकार ने बुराड़ी ग्राउंड को किसानों के लिए ओपन जेल बनाया है और वे वहां नहीं जाएंगे।गौरतलब है कि दिल्ली में ठंड बढ़ गई है और किसान ठिठुरती ठंड में सड़कों पर बैठे हैं। कांग्रेस नेता रणदीप सुरजेवाला का कहना है कि वे यहां ठंड में बैठे हैं पर गृहमंत्री कहते हैं कि उनके पास बातचीत का समय नहीं, पहले बुराड़ी आओ। अगर आप १,२०० कि.मी. दूर हैदराबाद में जनसभा को संबोधित करने जा सकते हैं तो १५ कि.मी. दूर शंभू बॉर्डर पर किसानों से बातचीत करने क्यों नहीं आ सकते। बता दें कि केंद्र सरकार के नए कृषि कानूनों के खिलाफ पंजाब, हरियाणा और यूपी के किसान बड़ी संख्या में देश की राजधानी दिल्ली की तरफ कूच कर कर रहे हैं। दो दिनों तक चले बवाल के बाद गत गुरुवार शाम को किसानों को दिल्ली में प्रवेश की अनुमति दी गई है। किसानों को बुराड़ी के निरंकारी समागम के पास प्रदर्शन की अनुमति मिली है। हालांकि, कई किसान अभी भी दिल्ली-हरियाणा सिंघु बॉर्डर पर डटे हुए हैं, वे प्रदर्शन के लिए जंतर-मंतर जाना चाहते हैं। नए कृषि कानून को वापस लेने तथा अपनी फसल के लिए न्यूनतम समर्थन मूल्य की गारंटी की मांग को लेकर आंदोलन कर रहे किसानों ने केंद्रीय गृह मंत्री अमित शाह की बातचीत के प्रस्ताव को ठुकरा दिया है। उधर गृहमंत्री अमित शाह ने कहा कि ‘मैंने कभी भी किसानों के विरोध को, राजनीति से प्रेरित नहीं कहा, न ही अब मैं इसे ऐसे बुला रहा हूं।’