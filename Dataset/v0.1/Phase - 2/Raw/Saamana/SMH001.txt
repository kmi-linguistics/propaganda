राजधानी में जारी बीते 21 दिनों से किसान आंदोलन अब और उग्र होता जा रहा है। पूर्व सैनिक भी किसानों के समर्थन कूद पड़े हैं। बुधवार को देश के कई हिस्सों से करीब 200 सैनिकों का दल आंदोलन के जत्थे में शामिल हुआ। सैनिकों के हाथों में केंद्र विरोधी तख्तियां और बैनर थे। वह मोदी मुर्दाबाद के नारे लगा रहे थे। पुलिस कर्मियों ने उन्हें रोकने की कोशिशें की, लेकिन वह आगे बढ़ते गए। दिल्ली में लोगों का बढ़ता जनाक्रोश देख, राजधानी में सुरक्षा के इंतजाम और कड़े किए गए हैं।आंदोलन प्रभावित क्षेत्र बुराड़ी, सिंघु बॉर्डर, दिल्ली गेट, चिल्ला रॉड, नोएडा लिंक रोड व तिगरी बॉर्डर को छाबनी में तब्दील कर दिया गया है। यातायात पूरी तरह से बाधित हो गया है। जनमानस को भारी समस्या का सामना करना पड़ रहा है। आंदोलन का मसला सुप्रीम कोर्ट में पहुंच गया है, बुधवार को सुनवाई हुई, जिसमें एक कमिटी बनाने की बात कही गई है। दिल्ली पहुंचे पूर्व सैनिकों के साथ संत समाज के लोग भी पहुंचे हैं। वह भी केंद्र सरकार के खिलाफ हल्लाबोल रहे हैं। सैनिकों की मांग है कि केंद्र सरकार किसानों को खेतीबाड़ी से पैदल करने वाले कानून को तुरंत वापस ले और जितने भी किसान आंदोलन के दौरान मरे हैं उन्हें उचित मुआवजा दिया जाए और शहीद का दर्जा दें।सैनिकों ने सबसे पहले उन किसानों को श्रद्धांजलि दी जिनकी आंदोलन के दौरान मौत हो गई है। अभी तक करीब दो दर्जन किसानों की मौत हो चुकी है। सैनिकों की अगुवाई पूर्व सूबेदार जेपी मिश्रा कर रहे हैं।