केंद्र की भाजपा सरकार द्वारा पंजाब और देश भर के किसानों की आवाज को नजरअंदाज करते हुए उनके कड़े विरोध के बावजूद तीनों काले कृषि कानूनों को वापस न लिए जाने संबंधी हैरानी और गुस्सा जाहिर करते हुए ‘आप’ ने प्रदेश के भाजपा नेताओं को इसके खिलाफ आवाज बुलंद करने की सलाह दी है। आम आदमी पार्टी के सीनियर नेता और सुनाम से विधायक अमन अरोड़ा ने कहा कि इस समय केंद्र की मोदी सरकार सत्ता के नशे में चूर होकर लोक आवाज को नहीं सुन रही हैं, इसकी वजह से समाज का हर वर्ग ही इस सरकार से तंग आ चुका हैं। इसलिए प्रदेश के भाजपा नेताओं को सच्चे पंजाबी होने का सबूत देते इन काले बिलों के खिलाफ अपनी आवाज बुलंद करनी चाहिए। विधायक अरोड़ा ने कहा कि बहुत से सीनियर भाजपा नेता कई बार दबी आवाज में इन बिलों का विरोध कर चुके हैं, यहां तक कि भाजपा के सीनियर नेता मास्टर मोहनलाल ने भी पत्रकारों के साथ बातचीत करते हुए यह माना था कि मोदी सरकार पंजाब के किसानों की नब्ज समझने में फेल साबित हुई है। अब तक केंद्र सरकार और किसान जत्थेबंदियों के बीच तीन काले बिलों को वापस लेने संबंधी पांच मीटिंगेंं हो चुकी हैं, परंतु अभी भी केंद्र सरकार अपने अड़ियल रवैये पर कायम है। किसानों की मांगें बिल्कुल साफ और स्पष्ट होने के बावजूद भी यदि भाजपा नेताओं को समझ नहीं आ रही है तो उनको सत्ता में रहकर लोगों का नेतृत्व करने का कोई हक नहीं। ‘आप’ नेता ने कहा कि प्रदेश के नेता अपने सीनियर नेताओं के साथ मिलकर किसानों की होने वाली आगामी बैठक से पहले यह बात पहुंचाए कि यह काले कानून सचमुच ही पंजाब समेत पूरे देश की कृषि को तबाह कर देंगे।भाजपा की हरियाणा सरकार की ओर से किसानों पर किए जा रहे अत्याचार का भी सख्त शब्दों में विरोध करते आम आदमी पार्टी के जिला प्रधानों ने कहा कि यह प्रजातांत्रिक कदरों-कीमतों का कत्ल है। ‘आप’ नेता ने भाजपा की प्रांतीय लीडरशिप को संबोधित होते हुए कहा कि उनको यह समझ लेना चाहिए कि वे जिस पार्टी के लिए कार्य कर रहे हैं, वह पंजाब के हितों की असली प्रतिनिधित्व नहीं करती। उन्होंने ने प्रदेश के नेताओं को बीजेपी की केंद्रीय लीडरशिप के खिलाफ आवाज उठाकर पंजाब के किसानों के हक दिलाने में अपना बनता योगदान डालने की भी सलाह दी।