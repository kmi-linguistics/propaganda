आज से शुरू हुए संसद के बजट सत्र के हंगामेदार रहने के आसार हैं। विपक्ष ने पहले ही दिन संसद की संयुक्त बैठक व राष्ट्रपति के अभिभाषण का बहिष्कार कर अपने तीखे तेवरों की झलक दे दी है। दो चरणों में होने वाले बजट सत्र के पहले चरण में आज राष्ट्रपति के अभिभाषण के अलावा इकोनॉमिक सर्वे भी पेश होगा। सोमवार एक फरवरी को वित्त मंत्री निर्मला सीतारमण आम बजट पेश करेंगी। आज ही जहां लोकसभा स्पीकर सर्वदलीय बैठक का आयोजन करेंगे, वहीं कल सरकार सर्वदलीय बैठक का आयोजन करेगी। कांग्रेस सहित कई दल पहले ही किसानों के आंदोलन को अपना समर्थन देने का फैसला कर चुके हैं। दूसरी ओर अरनब गोस्वामी चैट लीक कांड में कांग्रेस और एनसीपी-शिवसेना जैसे दल जेपीसी की मांग कर चुके हैं। दूसरी ओर गणतंत्र दिवस पर हुई हिंसा को विपक्ष किसान आंदोलन को कुचलने की मोदी सरकार की साजिश करार दे रहा है। विपक्ष इस मुद्दे पर सरकार को घेरने की कोशिश करेगा। विपक्ष सरकार पर उन तीन बिलों को वापस लेने का दबाव बनाने की कोशिश करेगा। कोरोना के चलते संसद की कार्यवाही दो पारियों में चलेगी। राज्यसभा सुबह तो लोकसभा शाम को बैठेगी। सत्र की शुरूआत के मद्देनजर लोकसभा स्पीकर ओम बिरला ने सत्र की तैयारियों का जायजा लिया। लोकसभा सचिवालय ने कहा है कि इस बार बजट की कॉपी व अन्य दस्तावेज और आर्थिक सर्वेक्षण सदन के पटल पर रखे जाने के बाद आनॅलाइन/डिजिटल माध्यम से उपलब्ध कराए जाएंगे। कागज की प्रतियां उपलब्ध नहीं होगी। इस बार सत्र में शून्यकाल व प्रश्नकाल दोनों ही आयोजित होंगे। पिछली बार मॉनूसन सत्र में कोविड के चलते समय की कमी को देखते हुए प्रश्नकाल को नहीं चलाया गया था। वहीं इस बार बजट सत्र में शुक्रवार को होने वाला गैर सरकारी कामकाज भी होगा। मॉनसून सत्र में गैर सरकारी कामकाज नहीं लिया जा सका था। सूत्रों के मुताबिक, सरकार इस सत्र में दो अध्यादेशों को कानून के रूप में पास कराने की कोशिश भी करेगी।