चंदौली। पीडीडीयू नगर- पटना रूट के धीना स्टेशन के पास भारत बंद के दौरान रेलवे ट्रैक जाम करने पर पुलिस और रेलवे प्रशासन ने पूर्व विधायक मनोज सिंह डब्लू समेत 14 लोगों के खिलाफ मुकदमा दर्ज कराया है। दोपहर एक बजे से शाम सात बजे तक उन्हें थाने में बैठाए रखा। कार्यकर्ताओं की भीड़ बढ़ती देख पुलिस उन्हें इस थाने से उस थाने घुमाती रही। पुलिस और जिला प्रशासन देर रात तक उनके जेल भेजने की कार्रवाई को लेकर मंथन करता रहा। अंत में 11.30 बजे उनका व उनके समर्थकों का मेडिकल कराकर जेल भेज दिया गया। पूर्व विधायक दोपहर एक बजे धीना रेलवे क्रासिंग के बीच ट्रैक पर कार्यकर्ताओं संग बैठ गए थे। लगभग आधा घंटे के जाम से चार ट्रेनें बाधित हो गईं। सूचना मिलते ही मौके पर थानों की पुलिस व रेलवे पुलिस भी पहुंच गई। आरपीएफ ने उनके सथ ही समर्थकों के खिलाफ रेलवे एक्ट, महामारी अधिनियम के तहत जबकि जिला प्रशासन ने विभिन्न धाराओं में मुकदमा दर्ज कराया। वहीं भारत बंद प्रदर्शन को देखते हुए दिन में कार्रवाई के बाद देर शाम धीना थाने में समर्थकों की भीड़ को देख पुलिस ने उन्हें दूसरे थाने शिफ्ट कर दिया। जिलाधिकारी नवनीत सिंह चहल ने कहा उनके खिलाफ क्या कार्रवाई हो सकती है इस पर अधिकारियों से विचार करके ही कुछ किया जाएगा। रात में सभी को आखिरकार जेल भेज दिया गया। इस बाबत कार्रवाई को लेकर उच्‍च अधिकारियों को भी विभाग की ओर से अवगत करा दिया गया है।