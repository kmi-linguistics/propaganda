पटना। केंद्रीय कृषि मंत्री नरेंद्र सिंह तोमर ने कहा है कि बिहार किसानों को मंडी राज से मुक्त कराने वाला देश का पहला राज्य है। तोमर बिहार के किसानों,पंचायती राज प्रतिनिधियों और बुद्धिजीवियों से मंगलवार को वर्चुअल संवाद कर रहे थे। उन्होंने ने कहा है कि बिहार ने किसानों के लिए मार्केट खोला। अब पूरे देश में नए कानून के तहत किसान अपनी उपज को किसी को भी अपनी शर्त पर बेच सकेंगे। इसके लिए उन्हें कोई टैक्स नहीं देना पड़ेगा। वर्चुअल संवाद में भाजपा प्रदेश मुख्यालय के अटल सभागार से प्रदेश अध्यक्ष डॉ। संजय जायसवाल और कृषि मंत्री डा। प्रेम कुमार के अलावा कई वरिष्ठ नेता शामिल हुए। कार्यक्रम को संबोधित करते हुए तोमर ने कहा कि कृषि भारत का मुख्य आधार है। कोविड के संकट ने देश के हर क्षेत्र पर प्रभाव डाला, लेकिन किसानों ने इस दौरान रिकार्ड पैदावार किया है। बकौल तोमर,प्रधानमंत्री नरेंद्र मोदी ने आत्मनिर्भर पैकेज के तहत एक लाख करोड़ रुपये कृषि इंफ्रास्ट्रक्चर डेवलपमेंट के लिए दिए हैं। फूड प्रोसेसिंग के लिए 10 हजार करोड़ रुपये दिया है। इस पैकेज से कृषि को नयी तकनीक उपलध कराई जाएगी। इसकी अनुशंसा स्वामीनाथन आयोग ने की थी,लेकिन यूपीए सरकार इन सिफारिशों को लागू नहीं कर पाई। वह बिचौलियों से घिरी हुई थी। 'किसानों की आय बढ़ाने वाला कानून'भाजपा प्रदेश अध्यक्ष डॉ। संजय जायसवाल ने कहा कि किसानों की आय बढ़ाने के लिए एनडीए सरकार कृत संकल्प है। कृषि सुधार कानून किसानों की आय बढ़ाने की दिशा में मील का पत्थर साबित होने वाले हैं। देश के किसानों को मुनाफाखोर बिचौलियों से मुक्ति मिलेगी। बिहार के कृषि मंत्री डॉ। प्रेम कुमार ने कहा कि हम किसानों को उनका हक दे रहे हैं। वर्चुअल संवाद में मंच संचालन भाजपा के प्रदेश उपाध्यक्ष राजीव रंजन ने किया।