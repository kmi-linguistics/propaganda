वाराणसी। किसान आंदोलन को देखते हुए डाफी टोल प्लाजा पर शनिवार की सुबह से इंस्पेक्टर लंका महेश पांडेय के नेतृत्व में भारी संख्या में पुलिस बल के साथ पीएसी की तैनाती की गई है। किसानों ने ऐलान किया था कि 12 दिसंबर को देशभर के टोल प्लाजा पर गाड़ियों से टोल नहीं वसूलने देंगे। किसान पहुंचकर टोलप्लाजा फ्री कराएंगे। इसको देखते हुए एहतियात के तौर पर 11 दिसंबर को ही पीएसी और पुलिस लगा दी गई थी। 12 दिसंबर की सुबह से ही डाफी टोलप्लाजा और आसपास भारी मात्रा में फोर्स की तैनाती कर दी गई है। पुलिस ने बताया कि एहतियात के तौर पर क्षेत्र के सपा नेता और पहले से विवादित लोगों के घर पुलिस भेज कर उनकी गतिविधियों पर निगरानी की जा रही है। सपा के पूर्व जिलाध्यक्ष सतीश फौजी, अमन यादव, अजय यादव आदि पर विशेष नजर पुलिस ने बनाई है। डाफी टोल प्लाजा पर पुलिस के अलावा पीएसी तथा एलआईयू के लोग भी लगे हुए हैं। इसके अलावा रोहनिया और रामनगर पुलिस को भी अलर्ट किया गया है ताकि भीड़ बनाकर किसान प्रदर्शन के लिए निकल न पाएं।