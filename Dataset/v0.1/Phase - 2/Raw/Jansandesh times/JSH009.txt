रामपुर। दिल्ली की तरफ जा रहा किसानों का एक बड़ा जत्था नेशनल हाईवे-24 पर उतर गया। पुलिस ने उन्हें रोकने के लिए बैरिकेडिंग लगाई, लेकिन आक्रोशित किसान नहीं माने। दौड़ते हुए किसानों ने पुलिस बैरिकेडिंग को तोड़ डाला। पुलिस ने लाठीचार्ज करने की कोशिश की तो मुरादाबाद के एसएसपी की गाड़ी पर भी हमला बोल दिया। इस दौरान किसानों ने जोरदार प्रदर्शन भी किया है। मौके पर भारी फोर्स तैनात की गई है। रामपुर में प्रदर्शन के दौरान किसान इस कदर उग्र हो गए कि उन्होंने किसी की एक नहीं सुनी। उनकी पुलिस से तीखी तकरार हुई। इसी बीच कुछ किसानों ने मुरादाबाद के एसएसपी प्रभाकर चौधरी की गाड़ी पर पथराव किया। बाद में तोड़फोड़ की भी। एसएसपी चौधरी को जान बचाने के लिए भागकर छुपना पड़ा। आरोप है कि पुलिस ने किसानों के साथ जोर-जबर्दस्ती करने की कोशिश की थी। इसके बाद पुलिस को धक्का देते हुए किसान दिल्ली की ओर बढ़ गए। कोसी के पुल के समीप यह घटना हुई। उधर, पीलीभीत से मुरादाबाद के रास्ते दिल्ली बॉर्डर जा रहे किसानों को रोकने पर नाराज़ किसानों ने टोल प्लाज़ा पर जाम लगा दिया। किसानों ने पत्रकारों को भी कवरेज न करने की चेतावनी दी। किसानों के प्रदर्शन के चलते दिल्ली-लखनऊ हाईवे पर कई किलोमीटर लंबा जाम लग गया है।