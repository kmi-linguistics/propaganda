वाराणासी। किसानों की मांग के समर्थन में भारत बंद को पूर्वांचल किसान यूनियन और मनरेगा मजदूर यूनियन की गांव-गांव और ब्लाक, तहसील व राजातालाब सब्जी मंडी पर विरोध प्रदर्शन को पुलिस ने यूनियन के नेता योगीराज सिंह पटेल व सुरेश राठौर को घर पर ही नजरबंद करके नाकाम करने का प्रयास किया। यूनियन के कार्यकर्ताओं ने सामाजिक कार्यकर्ता राजकुमार गुप्ता के नेतृत्व में क्षेत्र के डंगहरिया, चक्रपानपुर, हरपुर, सजोई, गौर, बीरभानपुपर, मेहदीगंज, कनेरी, राजातालाब, हरसोस, बेनीपुर, सरौरी, रूपापुर, भोजपुर, कुंडरिया आदि दर्जनों गाँव में किसानों, मजदूरों ने विरोध प्रदर्शन कर जमकर नारेबाजी की। प्रदर्शनकारी ब्लाक, तहसील व सब्जी मंडी की ओर नहीं पहुंच सके और अपने गाँव में ही पोस्टर लेकर नारेबाजी करते रहे। तत्पश्चात् नजरबंद नेताओं के घर पहुंचे सामाजिक कार्यकर्ता राजकुमार गुप्ता ने कहा कि यह सरकार नेताओं को नजरबंद करके लोकतंत्र की हत्या कर रही हैं और यह सरकार किसान विरोधी है। केंद्र सरकार किसानों के हित के लिए कोई काम नहीं कर रही है। उद्योगपतियों को फायदा पहुंचाने के लिए किसान विरोधी कानून ले आई है। इससे सिर्फ किसानों का नुकसान होगा और कुछ नहीं। राजातालाब सब्जी मंडी के अध्यक्ष बबलू पटेल उर्फ बब्बू ने कहा कि सरकार किसानों के विरुद्ध कानून लाकर उन्हें पाबंद करना चाहती है। इसके द्वारा लाए गए कानून से किसानों को नुकसान होगा। इस कानून को तत्काल रद्द किया जाए। किसानों द्वारा की गई मांगों को तत्काल पूरी जाए। योगीराज सिंह ने कहा कि हमारी यूनियन किसानों के साथ है। यह देश का दुर्भाग्य है कि देश के उत्पादनकर्ता अपने उत्पाद का मूल्य स्वयं निर्धारण करते हैं, लेकिन किसान अपने उत्पाद का मूल्य स्वयं निर्धारित नहीं कर पा रहे हैं। उनका निर्धारण दूसरे लोग कर रहे हैं। इस दौरान राजकुमार गुप्ता, बब्बू पटेल, मनोज, गणेश शर्मा, नेहा जायसवाल, नगीना, रामा, पप्पू, आशा, शांति, अंजू, अजय, अली, प्रभावती, सुशीला, निर्मला, सबिता, ओमप्रकाश, मुन्ना, मनबासा, फुलगेना, चिंता देवी, लालबहादुर, विमला, छुन्नालाल सरस्वती, मुस्तफा, अनिता,प्रियंका, नगीना देवी, सुदामा मुसहर आदि सैकड़ों लोग उपस्थित रहे।