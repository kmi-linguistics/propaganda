किसान संगठनों का शनिवार को टोल फ्री का आह्वान कहीं सांकेतिक प्रदर्शन के तौर पर नजर आया तो कुछ स्थानों पर किसानों ने टोल फ्री करा लिए। हालांकि, किसान संगठनों के आंदोलन को देखते हुए शनिवार को भी वाहनों की संख्या कम ही रही। किसानों को आह्वान को देखते हुए पुलिस ने पुख्ता प्रबंध किए थे और सभी टोल नाकों पर पुलिस बल तैनात किया गया।अंबाला में शंभू टोल प्लाजा के कर्मचारियों ने बताया कि हमें शुक्रवार और शनिवार की रात 12 बजे से टोल फ्री करने के आदेश दिए गए थे। जब तक नया आदेश नहीं मिलता तब तक वाहन चालकों से टोल टैक्स नहीं लिया जाएगा। दूसरी तरफ किसान संगठनों का दावा है कि उन्होंने सोनीपत में कुंडली-पलवल- मानेसर एक्सप्रेस वे के टोल नाके को तीन घंटे के लिए और पलवल में तुमसरा टोल नाके को करीब एक घंटे तक टोल मुक्त रखा। सोनीपत में जीटी रोड के भिगान टोल नाका भी फ्री चलता रहा।