बहुजन समाज पार्टी की सुप्रीमो मायावती ने कृषि से संबंधित विधेयकों के संसद में गुरुवार को पारित होने पर अपनी आपत्ति जतायी है। उन्होंने कहा कि इन बिलों को किसानों की शंकाओं को दूर किए बिना ही पारित कर दिया गया। मायावती ने शुक्रवार को ट्वीट किया कि संसद में किसानों से जुड़े दो बिल, उनकी सभी शंकाओं को दूर किये बिना ही कल पास कर दिये गये। इससे बसपा कतई भी सहमत नहीं है। पूरे देश का किसान क्या चाहता है, इस ओर केन्द्र सरकार जरूर ध्यान दे तो यह बेहतर होगा। इससे पहले केन्द्र सरकार ने तमाम विरोध के बावजूद कृषि क्षेत्र में सुधार के लिए तीन बिलों को लोकसभा में पेश कराने के बाद पारित करा लिया। कृषक उपज व्‍यापार और वाणिज्‍य (संवर्धन और सरलीकरण) विधेयक, 2020 और कृषक (सशक्‍तिकरण व संरक्षण) कीमत आश्‍वासन और कृषि सेवा पर करार विधेयक 2020 लोकसभा से पारित हुआ, जबकि एक आवश्यक वस्तु (संशोधन) विधेयक पहले ही लोकसभा में पारित हो चुका है। विपक्षी दल इन विधेयकों को किसान विरोधी बताकर अपना विरोध दर्ज करा रहे हैं।