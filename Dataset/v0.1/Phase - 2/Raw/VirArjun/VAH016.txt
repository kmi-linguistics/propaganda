कृषि कानूनों के विरोध में विपक्ष की सियासत जारी है। समाजवादी पार्टी के अध्यक्ष और पूर्व मुख्यमंत्री अखिलेश यादव ने इसे किसानों की आय दोगुनी करने का जुमला देकर जमीन हड़पने का षड्यंत्र करार दिया है। अखिलेश ने मंगलवार को ट्वीट किया कि आय दोगुनी करने का जुमला देकर कृषि कानून की आड़ में किसानों की जमीन हड़पने का जो षड्यंत्र है वो हम खेती-किसानी करने वाले अच्छे से समझते हैं। उन्होंने कहा कि हम अपने किसान भाइयों के साथ हमेशा की तरह संघर्षरत हैं, जिससे न्यूनतम समर्थन मूल्य (एमएसपी), मंडी व कृषि की सुरक्षा करने वाली संरचना बची-बनी रहे। उन्होंने ट्वीट के अन्त में लिखा भाजपा अब खत्म। इससे पहले कांग्रेस और बसपा भी कृषि कानूनों को लेकर विरोध दर्ज करा चुकी है और उसके नेता सरकार को घेरने में जुटे हैं।