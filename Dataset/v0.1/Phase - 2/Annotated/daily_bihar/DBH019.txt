कृषि विधेयक के विरोध में राज्यसभा के वेल एरिया में हंगामा करने और डिप्टी चेयरपर्सन हरिवंश को परेशान करने वाले आठ निलंबित सांसद अब संसद के बाहर धरना दे रहे हैं. इनमें आम आदमी पार्टी के सांसद संजय सिंह और टीएमसी सांसद डेरेक ओ ब्रायन भी शामिल हैं. मंगलवार सुबह ही हरिवंश खुद धरना दे रहे सांसदों को चाय पिलाने पहुंचे. हालांकि, सांसदों ने उनके हाथों से चाय लेने से इनकार कर दिया. हालांकि, पीएम मोदी ने हरिवंश के इस कदम की सराहना की. इसके ठीक बाद आप नेता संजय सिंह ने पीएम के इस ट्वीट पर निशाना साधा और कहा कि मैं पूरे आदर के साथ चाय लौटा रहा हूं, आप किसानों का निवाला लौटा दीजिए. संजय सिंह ने चाय के बहाने सरकार पर साधा निशाना: आम आदमी पार्टी की तरफ से राज्यसभा सांसद संजय सिंह ने उपसभापति हरिवंश के चाय लेकर आने की घटना की फोटो डालीं और पहले ट्वीट में लिखा, “उपसभापति जी सुबह धरना स्थल पर मिलने आये हमने उनसे भी कहा कि नियम कानून, संविधान को ताक़ पर रखकर किसान विरोधी काला कानून बिना वोटिंग के पास किया गया, जबकि BJP अल्पमत में थी और आप भी इसके लिये ज़िम्मेदार हैं. ”पीएम को दिल बड़ा करने की सलाह: इसके बाद जैसे ही पीएम मोदी ने हरिवंश को बड़े दिलवाला बताकर उनकी तारीफ की तो संजय सिंह ने ट्वीट में कहा, “देश के करोड़ों अन्नदाता सबका पेट भरते हैं हमारा, आपका, सांसदों का, मंत्रियों का, उनका दिल भी बहुत बड़ा है वो आपको क्यों नही दिखाई देता? ये काला क़ानून वापस ले लीजिए सर आप भी अपना दिल बड़ा कीजिए.”तीसरे ट्वीट में आप सांसद ने सरकार पर किसानों का निवाला छीनने का आरोप लगाते हुए कहा, “मोदी जी, हम अपनी चाय के लिए नहीं लड़ रहे. हम अपने किसानों के निवाले के लिए लड़ रहे हैं, जो आपने छीना है. मेरी आपसे विनम्र बिनती है – मैं आपकी चाय पूरे आदर के साथ लौटा रहा हूं, आप कृपया मेरे किसानों का निवाला लौटा दीजिए.”सोशल मीडिया यूजर्स ने किया ट्रोल: संजय सिंह के इन ट्वीट्स पर सोशल मीडिया यूजर्स ने उन्हें घेर लिया. ट्वीटर यूजर मीना दास नारायण ने कहा, “संजय सिंह को प्रधानमंत्री का नाम भी नहीं लेना चाहिए, क्योंकि वह एक ठग है और यही इनकी पार्टी करती है. जो आपने किया है वह गिरी हुई हरकत थी. आपको तो भारत से ही बाहर फेंक देना चाहिए.” वहीं एक अन्य यूजर धर्मेंद्र सिंह चौहान ने संजय सिंह पर निशाना साधते हुए कहा, “संसद की तहस नहस की गई गरिमा को वापस करो. उपसभापति के साथ किये गये अमर्यादित आचरण पर देशवासियों से माफ़ी मांगो.”
