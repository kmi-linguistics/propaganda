किसान आंदोलन पर सुप्रीम कोर्ट की सुनवाई के बारे में केंद्रीय वाणिज्य राज्‍य मंत्री सोम प्रकाश ने कहा कि हम एक समिति गठित करने पर सुप्रीम कोर्ट के फैसले का स्वागत करते हैं. यहां तक कि हम किसानों के मुद्दे को भी जल्दी हल करना चाहते हैं. किसान और सरकार समिति में अपने विचार व्यक्त करेंगे, जो अच्छा है. इस मुद्दे पर सुप्रीम कोर्ट गुरुवार को जो भी अंतिम फैसला लेगा, हम उसी के अनुसार काम करेंगे. सुप्रीम कोर्ट ने सालिसिटर जनरल तुषार मेहता से कहा कि कि वह इस मुद्दे को हल करने के लिए भारत सरकार, किसानों के हितग्राहकों को शामिल करते हुए एक समिति गठित करने का इरादा रखता है. यह जल्द ही एक राष्ट्रीय मुद्दा बन जाएगा और सरकार ने इस बारे में काम नहीं किया, ऐसा लगता है. गौरतलब है कि केंद्र के नए कृषि कानून के विरोध में पिछले 20 दिन से दिल्ली की सीमाओं पर धरने पर किसान बैठे हुए हैं. उन्‍हें हटाने के लिए लॉ के छात्र और वकील एडवोकेट द्वारा दायर की गई जनहित याचिका पर बुधवार को सुप्रीम कोर्ट में सुनवाई की गई. कोर्ट ने किसान यूनियन को नोटिस भेज रास्‍ता रोकने वाले किसानों के नाम गुरुवार तक देने को कहा है. साथ ही इस बात की संभावना जताई है कि यदि मामला जल्‍द नहीं सुलझाया गया तो इस मामले के राष्‍ट्रीय मुद्दा बनने में देर नहीं लगेगी और इसलिए केंद्र सरकार व किसान प्रतिनिधियों को कमेटी बनाने का आदेश दिया है, ताकि मामला जल्‍दी सुलझाई जा सके. मामले की अगली सुनवाई गुरुवार को होगी. 
