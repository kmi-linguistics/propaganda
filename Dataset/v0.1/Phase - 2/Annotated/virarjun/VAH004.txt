किसानों के भारत बंद का मिला-जुला असर छत्तीसगढ़ में भी देखने को मिल रहा है. प्रदेश कांग्रेस अध्यक्ष मोहन मरकाम ट्रैक्टर पर सवार होकर रायपुर के जय स्तंभ चौक पहुंचे. यही हालात बिलासपुर, राजनांदगांव, धमतरी और बस्तर में भी है. राजधानी रायपुर में भी बंद का मिला-जुला असर है. मुख्य मार्गों पर बड़ी दुकानें और बाजार बंद हैं लेकिन रायपुरा सहित कुछ जगहों पर पेट्रोल पंप और दुकानें खुली हुई हैं. पुरानी बस्ती, कटोरा तालाब, मालवीय रोड, पंडरी कपड़ा बाजार, बॉम्बे मार्केट, संतोषी नगर, टिकरापारा समेत दर्जनों इलाकों में दुकानें बंद हैं. बंद को सफल बनाने के लिए प्रदेश कांग्रेस कमेटी के अध्यक्ष मोहन मरकाम, रायपुर के विधायक विकास उपाध्याय, कुलदीप जुनेजा, महापौर एजाज ढेबर, शहर कांग्रेस कमेटी के सभी पदाधिकारी और पार्षद सुबह से ही अपने-अपने क्षेत्रों में दौरा करके जन समर्थन मांग रहे हैं. बिलासपुर में बंद का कुछ खास असर नहीं दिखाई दे रहा है. दुकानें अपने निर्धारित समय पर सुबह से खुल रही हैं. किसानों के इस बंद में व्यापारियों की कुछ खास दिलचस्पी नहीं दिखाई दे रही. तिफरा में व्यापारियों ने तो बंद का विरोध कर दिया. कांग्रेस कार्यकर्ता सुबह से ही सड़कों पर निकले हैं. धमतरी में जिला कांग्रेस के नेतृत्व में कांग्रेसी सुबह से शहर बंद कराने घूम रहे हैं. हालांकि जिले के किसान ही इसमें शामिल नहीं दिखाई दे रहे. नेशनल हाईवे की दुकानों के अलावा स्टेट हाईवे और सदर मार्ग पर कांग्रेस कार्यकर्ता घूम-घूम कर व्यापारियों से समर्थन मांगते रहे. अधिकांश व्यापारियों ने समर्थन नहीं दिया. व्यापारी दुकान का आधा शटर खोलकर बैठे हैं. सभी चौक पर बड़ी संख्या में पुलिस फोर्स तैनात की गई है. 
