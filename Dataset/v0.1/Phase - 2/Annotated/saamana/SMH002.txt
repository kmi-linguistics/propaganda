केंद्र द्वारा बनाए गए ३ नए कृषि कानूनों के खिलाफ जारी आंदोलन से किसान किसी भी तरह पीछे हटने के लिए तैयार नहीं हैं. दिल्ली के चारों प्रमुख बॉर्डर पर वे जमे हुए हैं. अब इस आंदोलन में खुदकुशी कर चुके किसानों की पत्नियां भी उतर रही हैं. केंद्र सरकार के खिलाफ यलगार करते हुए बड़ी संख्या में ये पत्नियां दिल्ली की ओर कूच कर चुकी हैं.बता दें कि संसद के गत मॉनसून सत्र में केंद्र सरकार द्वारा बनाए कृषि कानूनों के खिलाफ खुदकुशी कर चुके किसानों की पत्नियों ने भी मोर्चा संभाल लिया है. बीते २१ दिनों से किसान दिल्ली की अलग-अलग सीमाओं पर आंदोलित हैं. उनकी मांग है कि केंद्र द्वारा बनाए कानूनों को वापस ले लिया जाए. आंदोलन में अब महिलाएं भी दिल्ली की ओर बढ़ रही हैं. ये वे महिलाएं हैं, जिनके पतियों ने कृषि संबंधी मुद्दों के चलते खुदकुशी कर ली थी. उनकी पत्नियां अपने मृतक पति की तस्वीरें लेकर दिल्ली की टिकरी सीमा की ओर बढ़ रही हैं. बताया गया कि ये सभी महिलाएं भाकियू (उग्राहन) के पंडालों में रहेंगी. इसके साथ ही भाकियू उन सभी किसानों की सूची बना रहा है, जिन्होंने कृषि संबंधी कारणों से आत्महत्या कर ली थी. बीकेयू ने कहा है कि किसानों के बारे में यह डाटा भी इकट्ठा किया जा रहा है कि उनके परिवारों को कोई मुआवजा मिला या नहीं. साथ ही उन पर कितने का ऋण था और उनके पास कितनी जमीन थी? उग्राहन समूह वाले बीकेयू उपाध्यक्ष झंडा सिंह ने कहा कि सरकार पंजाब में किसानों की तस्वीर बहुत अच्छी दिखा रहा है, लेकिन असलियत कुछ और ही है. उन्होंने कहा कि विधवा महिलाएं अपनी जिंदगी की दास्तां बताएंगी. बता दें हर साल हजारों किसान देश में आत्महत्या करते हैं. बात अकेले पंजाब की करें तो एनसीआरबी के आंकड़ों के अनुसार चार साल में ३०० किसानों और खेतिहर मजदूरों ने कृषि संबंधी समस्या के चलते आत्महत्या कर ली.
