राजधानी दिल्ली में किसानों का आंदोलन तेज होता जा रहा है. इससे केंद्र सरकार पूरी तरह से डर गई है और उसने सुरक्षाबलों से दिल्ली की घेराबंदी कर दी है. दिल्ली के ४ प्रमुख प्रवेश स्थलों पर भारी संख्या में सुरक्षाबल तैनात कर दिए गए हैं. इनमें सीआईएसएफ, आईटीबीपी और सीआरपीएफ के करीब ४० हजार जवान मौजूद हैं. दिल्ली के ये चारों बॉर्डर सुरक्षाबलों द्वारा सील किए जा चुके हैं और किसानों के साथ ही इन जवानों से दिल्ली पूरी तरह घिर चुकी है. इससे आम लोगों का दिल्ली से बाहर आना-जाना काफी मुश्किल हो गया है. मिली जानकारी के अनुसार दिल्ली के टिकरी बॉर्डर और सिंधु बॉर्डर पर लगातार इंटेलिजेंस ब्यूरो के डिप्टी डायरेक्टर लेवल के अधिकारी रोज चक्कर लगा रहे हैं. यहां आईबी के अधिकारी दिल्ली पुलिस के अधिकारियों के साथ बॉर्डर पर ही मीटिंग कर हालात का जायजा लेते हैं और गृह मंत्रालय को रिपोर्ट दे रहे हैं. दिल्ली पुलिस की ओर से कुल चार बॉर्डर को सील कर दिया गया है, जिसमें सिंधु बॉर्डर, टिकरी, लामपुर और सफियाबाद सीमा शामिल हैं. सिर्फ सिंधु बॉर्डर पर ही ८-१० हजार जवानों को तैनात किया गया है. अलग-अलग सीमाओं पर जवानों की संख्या जरूरत के हिसाब से है, ड्रोन वैâमरे से नजर भी रखी जा रही है. गौरतलब है कि किसानों के प्रदर्शन के कारण दिल्ली आने वाले हर रास्ते पर जाम की स्थिति है. ऐसे में दिल्ली पुलिस व ट्रैफिक पुलिस लगातार वाहनों की जांच कर रही है. किसान किसी वाहन में सवार होकर ना आ जाएं, ऐसे में पुलिस सतर्कता बरत रही है. बुराड़ी के निरंकारी ग्राउंड में २ डीसीपी दिन में और दो रात में तैनात हैं. इसके अलावा जरूरत के हिसाब से यहां कंपनियों को तैनात किया जा रहा है. बता दें कि सरकार ने किसानों को यहां पर प्रदर्शन करने को कहा है, ऐसे में अभी यहां थोड़ी ही संख्या में किसान मौजूद हैं. किसानों की बढ़ती संख्या को देखते हुए बुराड़ी-टिकरी और सिंधु बॉर्डर पर दिल्ली पुलिस के अलावा सीआईएसएफ, आईटीबीपी और सीआरपीएफ की टुकड़ियां भी तैनात हैं. साथ ही दंगा नियंत्रण यूनिट को भी लगाया गया है. दिल्ली-हरियाणा और दिल्ली-यूपी बॉर्डर पर जमा हुए किसानों की संख्या लगातार बढ़ती जा रही है, ऐसे में दिल्ली पुलिस पूरी तरह मुस्तैद है. किसानों के प्रदर्शन को देखते हुए दिल्ली की हर सीमा पर अधिकतम फोर्स तैनात की गई है. टिकरी बॉर्डर पर दिन में ३ डीसीपी और रात में दो डीसीपी की ड्यूटी है. यहां करीब दिल्ली पुलिस की नौ कंपनियों को लगाया गया है. एक कंपनी में ६० जवान होते हैं.सिंधु बॉर्डर पर भी कड़ी सुरक्षा है और दिन में ३ डीसीपी के साथ ज्वाइंट कमिश्नर की भी ड्यूटी है. जबकि रात में २ डीसीपी ड्यूटी पर हैं और कुल ३२ कंपनियों को सुरक्षा की जिम्मेदारी है. उधर किसान अपनी बात पर पड़े हैं और सरकार से कह रहे हैं कि जब तक उनकी मांगें मानी नहीं जाएंगी तब तक वे अपनी जगह से हिलनेवाले नहीं हैं. ऐसे में इस आंदोलन के लंबा खिंचने के आसार हैं.
