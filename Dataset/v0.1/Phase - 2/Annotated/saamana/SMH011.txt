केंद्र सरकार द्वारा लाए गए ३ कृषि कानूनों के खिलाफ कल देश के किसान संगठनों ने हिंदुस्थान बंद का आयोजन किया था. इस बंद को देश के विभिन्न राजनीतिक दलों का भी समर्थन प्राप्त था. इस बंद की सफलता ने केंद्र सरकार की बोलती बंद कर दी. शिवसेना ने किसानों द्वारा किए गए इस बंद को अपना समर्थन दिया था. शिवसेना की अपील का जनता द्वारा शत-प्रतिशत प्रतिसाद मिला. मुंबईकर स्वेच्छा से इस बंद में शामिल हुए. पूरी मुंबई महानगरी व इसके आसपास के इलाके में बंद का नजारा दिखा. दुकानदारों ने स्वेच्छा से अपनी दुकानें बंद रखीं. इस दौरान आम आदमी को कोई भी तकलीफ न हो इस बात का बंद समर्थकों ने पूरा खयाल रखा. मुंबई शहर में सीएसएमटी, चर्चगेट, मुंबई सेंट्रल व दादर में पूरी तरह बंद का असर दिखा. उपनगर के चेंबूर, कुर्ला, घाटकोपर, मुलुंड, भांडुप जैसे इलाकों में शत-प्रतिशत दुकानें बंद रहीं. ठाणे में भी विभिन्न पार्टियों के कार्यकर्ता सड़कों पर उतरे और जोरदार विरोध प्रदर्शन किया. यहां पुलिस ने राकांपा के करीब ३०० कार्यकर्ताओं को हिरासत में लेकर बाद में छोड़ दिया. कल्याण में भी देश व्यापी बंद का असर रहा. कल्याण पूर्व चक्कीनाका पर किसानों के समर्थन में जुलूस निकला. मजदूर बाहुल्य भिवंडी में भी किसानों के समर्थन में बंद का व्यापक असर देखने को मिला. कई जगह राकांपा की तरफ से गांधीगीरी करते हुए दुकानदारों को गुलाब का फूल देकर बंद में सहभागी होने की अपील की गई. बदलापुर, उल्हासनगर, अंबरनाथ आदि जगहों पर भी व्यापारियों ने पूरी तरह से बंद रखकर किसान आंदोलन का समर्थन किया. इसी तरह वसई तालुका के सिख समुदाय ने लांग मार्च निकाला. वसई-विरार शहर समेत मुंबई के १०० से ज्यादा गुरुद्वारे से लांग मार्च की शुरुआत की गई. यह लांग मार्च दोपहर ३ बजे से ५ बजे तक निकाला गया.
