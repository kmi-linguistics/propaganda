वाराणसी किसानों के समर्थन में असि घाट पर गंगा में कमर भर पानी में खड़े हो मौन व्रत कर जल सत्याग्रह कर रहे प्रवीण काशी को भेलूपुर पुलिस ने हिरासत में ले लिया. छित्तूपुर (बीएचयू) निवासी प्रवीण विभिन्न मुद्दों पर आंदोलन करते आये हैं. मूलत: गाजीपुर निवासी प्रवीण किसानों के मौन प्रदर्शन का समर्थन कर रहे थे. उनकी योजना चार बजे तक दिल्ली में चल रहे किसानों के मौन व्रत की अवधि तक गंगा में खड़े रहने की थी. जब गंगा में खड़े होकर मौन व्रत की सूचना पुलिस को लगी तो विगत रविवार को हुए नाव हादसे से सहमी भेलूपुर पुलिस सकते में आ गयी. चौकी प्रभारी असि दीपक कुमार ने आनन फानन में वहां पहुंचकर पहले समझाया. प्रवीण व उनके साथी बीएचयू हिंदी विभाग के शोध छात्र उज्ज्वल को डराया- धमकाया और पुलिस ने उज्ज्वल को पहले हिरासत में लिया उसके बाद प्रवीण को जबर्दस्ती गंगा से खींचकर निकाला गया. इसपर प्रवीण के साथियों ने आपत्ति दर्ज कराई. बाद में पुलिस ने उज्ज्वल को छोड़ दिया और प्रवीण को पकड़ कर अपने साथ ले गयी.
