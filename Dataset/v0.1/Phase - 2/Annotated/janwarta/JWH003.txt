वाराणसी भारत बंद को लेकर मंगलवार की सुबह से ही विभिन्न राजनैतिक और किसान संगठन पूर्वांचल और वाराणसी में रणनीति बनाते रहे. भारत बंंद का समय सुबह 11 बजे से लेकर दोपहर बाद तीन बजे तक का नई दिल्ली में होने की वजह से भी बंद को लेकर भी संंगठनों में असमंंजस की स्थिति रही. हालांकि, दिन चढ़ने के साथ ही पार्टी पदाधिकारी और कार्यकर्ता खुलकर सड़क पर उतरे और विरोध प्रदर्शन में शामिल हुए. सुरक्षा कारणों से भारत बंद के मद्देनजर वाराणसी में पुलिस चौकन्नी रही और ड्रोन कैमरे से निगरानी में देर शाम तक लगी रही. वहीं पूर्वांचल भर में नेताओं को नजरबंद करने का सिलसिला रात से ही जारी रहा और सुबह तक नेताओं को उनके घर में ही नजरबंद करने की प्रक्रिया जारी रही. बाजार सुबह से ही खुले रहे और कारोबारी गतिविधियां भी सुबह से पूर्ववत जारी रहीं. बाजार में कहीं कोई बंदी की‍ स्थिति नहीं रहने से पर्याप्‍त रौनक बनी रही. सिर्फ किसान संगठन से जुड़े लोग और पार्टी कार्यकर्ता संग पदाधिकारी ही प्रदर्शन में शामिल नजर आए. वाराणसी के मिर्जामुराद में किसान आंदोलन के परिप्रेक्ष्य में मंगलवार को भारत बंद के मद्देनजर मेंहदीगंज गांव निवासी किसान आंदोलन के समर्थक और एनएपीएम के राज्य संयोजक सुरेश राठौर को मिर्जामुराद थानाप्रभारी सुनीलदत्त दुबे द्वारा रात से ही घर पर नजर बंद कर दिया गया. सपा कार्यकर्ताओं की रविंद्रपुरी के पास पुलिस ने प्रदर्शन के दौरान गिरफ्तारी की है. भारत बंद के सर्मथन में जुलूस निकाल रहे अपना दल के नेता गगन यादव को मुढैला से गिरफ्तार किया गया है, इस दौरान पुलिस से धक्का मुक्की भी हुई. सुबह 11 बजे मैदागिन स्थित टाउन हाल मैदान में किसान यूनियन के पदाधिकारियों की जुटान शुरू हुई. भारत बंद को लेकर सक्रिय जिला प्रशासन ने टाउन हाल मैदान से गिरफ्तार करके कोतवाली ले गई, जहां पुलिस ने उन्हें बैठाया है. गंगापुर में कांग्रेस के चेयरमैन दिलीप सेठ तथा कांग्रेस कमेटी के नगर अध्यक्ष बृजभान केसरी को पुलिस द्वारा उनके घर पर नजरबंद किया गया. वहीं दूसरी ओर सपा नेता जय सिंह टाइगर को समर्थकों संग पुलिस ने घर से हिरासत में ले लिया. सपा कार्यकर्ताओं ने जिलाधिकारी को ज्ञापन के माध्यम से राज्यपाल से आग्रह किया है कि केंद्र सरकार का किसान विरोधी बिल जल्द से जल्द हटाया जाए जिससे किसानों का हित पूर्ण हो सके. जंंगमवाडी वार्ड के पार्षद गोपाल यादव, रवि यादव भाइयों जिला सचिव युवजन सभा सहित कमलेश यादव, करण, राहुल दास, अनिरुद्ध यादव, कल्लू, राजेश यादव, आयुष, गोलू को दशाश्वमेध पुलिस ने जंंगमबाड़ी स्थित जंंगमबाडी मठ के सामने हिरासत में ले लिया.
