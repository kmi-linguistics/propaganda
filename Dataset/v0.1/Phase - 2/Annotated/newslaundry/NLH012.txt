दिल्ली-हरियाणा के सिंघु बॉर्डर पर दिल्ली में आपका स्वागत है का बोर्ड लगा है. उसके ठीक बगल में ट्रकों पर बालू और मिट्टी भरके रास्ता रोकने के लिए सड़कों पर खड़ा कर दिया गया है. थोड़ा आगे बैरिकेडिंग करके कुछ हिस्सों में कंटीली तारे लगाई जा चुकी है और कुछ हिस्सों में दिल्ली पुलिस के अधिकारियों के निर्देश पर लगाई जा रही है. बैरिकेडिंग के आसपास केंद्रीय औद्योगिक सुरक्षा बल, सीमा सुरक्षा बल, रैपिड एक्शन फाॅर्स और दिल्ली पुलिस के सैकड़ों जवान मुस्तैदी से खड़े नज़र आते हैं. इन दलों के अधिकारी थोड़ी-थोड़ी देरी पर इन्हें आदेश देते नज़र आते हैं, इनका मकसद सिर्फ यह है कि कुछ भी करके प्रदर्शनकारियों को दिल्ली में प्रवेश नहीं करने देना है. बीच-बीच में ड्रोन भी उड़ता नज़र आता है. शाम तक बॉर्डर का यह इलाका छावनी में तब्दील होता नज़र आने लगता है. दोपहर में ही हरियाणा से दिल्ली आ रही गाड़ियों को सघन जांच के बाद ही आने दिया जा रहा था, लेकिन शाम होते-होते दोनों तरफ से आवाजाही बिल्कुल बंद कर दी गई. यह सब इंतज़ाम सिर्फ इसलिए हो रहा है क्योंकि हरियाणा और पंजाब के किसान दिल्ली पहुंचने वाले हैं. देशभर के किसान यूनियन मोदी सरकार द्वारा बीते लोकसभा सत्र में पारित तीन कृषि कानून, कृषक उपज व्यापार और वाणिज्य (संवर्धन और सरलीकरण) विधेयक 2020, कृषक (सशक्तिकरण व संरक्षण) कीमत आश्वासन-कृषि सेवा पर करार विधेयक 2020 और आवश्यक वस्तु (संशोधन) विधेयक 2020, को लेकर खफा है. किसानों को रोकने के लिए लगाए गए जवान इन कानूनों से सबसे ज़्यादा नाराजगी पंजाब और हरियाणा के किसानों में दिख रही है. यहां के किसान कानून बनने के बाद से ही प्रदर्शन कर रहे हैं. पहले यह प्रदर्शन हरियाणा और पंजाब में ही हुआ. पंजाब में किसान सड़कों पर उतरे, लेकिन केंद्र सरकार अपने दावे पर अड़ी रही कि यह कानून किसानों के हित में है. पंजाब से ताल्लुक रखने वाली हरसिमरत कौर ने विरोध के ताव को देखते हुए केंद्रीय मंत्री पद से इस्तीफा तक दे दिया पर सरकार कानून में बदलाव करने को तैयार नज़र नहीं आई. किसानों ने पंजाब में अपना प्रदर्शन जारी रखा और 26-27 नवंबर को दिल्ली पहुंचने के लिए निकल गए ताकि केंद्र सरकार के करीब जाकर उन तक अपनी बात पहुंचाई जा सके. दिल्ली से लगे हरियाणा और राजस्थान के बॉर्डर पर तो सुरक्षा बढ़ाई ही गई है, लेकिन किसानों को हरियाणा से ही नहीं आने दिया जा रहा है. हरियाणा की भारतीय जनता पार्टी के नेतृत्व वाली सरकार किसी भी तरह किसानों को रोकने की कोशिश कर रही है. इसके लिए कड़ाके की ठंड में कई जगहों पर वाटर कैंनन का इस्तेमाल किया गया. सोनीपत में रात में किसानों के ऊपर देर रात में पानी की बौछार की गई. जिस पर लोगों ने नाराजगी दर्ज की. दिल्ली सरकार के उपमुख्यमंत्री मनीष सिसोदिया ने मोदी सरकार पर सवाल उठाते हुए लिखा, आज रोटी खाते वक्त याद रखना कि उस रोटी के लिए अन्न उगाने वाले अन्नदाता किसानों पर आपकी पुलिस ने रात को ये कहर ढाया है नरेंद्र मोदी जी! और किसान की ख़ता ये है कि वो अपनी व्यथा लेकर दिल्ली आना चाह रहा है. किसानों को रोकने के लिए बुलाये गए अर्धसैनिक बलों पर स्वराज पार्टी के प्रमुख योगेंद्र यादव ने लिखा, मोदी सरकार ने जवानों को किसानों के सामने लाकर खड़ा दिया. सरकार किसानों को एकत्रित होने से रोकने की लगातार कोशिश कर रही है. जिसके कारण अलग-अलग जगहों पर किसानों का दल फंसा हुआ है. किसानों का एक दल दिल्ली के निकट पानीपत पहुंच चुका है. इस आंदोलन के साथ चल रहे स्वतंत्र पत्रकार मनदीप पुनिया बताते हैं, सोनीपत और दिल्ली बॉर्डर जिस तरह से बैरिकेड बनाया जा रहा है उससे बड़े-बड़े बैरिकेड थे जिसे किसानों ने तोड़ दिया है.मनदीप कहते हैं, किसान एक पावरफुल चीज के साथ चल रहा है वो है ट्रैक्टर. ट्रैक्टर ऐसी चीज है जो पहाड़ को भी खोदकर उसपर खेती किसानी कर सकते हैं. ऐसे में बैरिकेड तो छोटी मोटी बांधा है. ये हल-बैल वाले या बिना चप्पलों वाले किसान नहीं हैं. मोटी कमाई करने वाले ये किसान हरियाणा और पंजाब में अपनी समानांतर सरकार चलाते हैं. एक तरह से जो ग्रामीण राजा हैं वो देश की सरकार को अपनी बात सुनाने आ रहे हैं. इन प्रदर्शनों में जो गाने बज रहे उसमें भी कहा जा रहा है कि दिल्ली तेनु देखेंगे यानी, हे दिल्ली के राजा अबकी गांव के राजा आ रहे हैं, तुम्हें हम देखेंगे. अभी जो स्थिति है उसके अनुसार कहें तो दिल्ली के सिंधु से पंजाब के शंभू बॉर्डर तक ट्रैक्टर ही ट्रैक्टर देखने को मिलेंगे. कल करनाल में तीन हज़ार से छत्तीस सौ टैक्टर थे. किसान सिर्फ ट्रैक्टर ही नहीं साथ में टोचन भी लेकर आए हैं. टोचन तो किसान किसी ग्रह की कर दें यह तो फिर भी छोटी-मोटी बैरिगेड है.
