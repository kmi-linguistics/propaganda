पिछले सप्ताह में मोदी सरकार के तीन नए कृषि कानूनों के खिलाफ प्रदर्शन बढ़ता ही जा रहा है. पंजाब और हरियाणा के ग्रामीण, दिल्ली सीमा पर सिंघु गांव में अपनी ट्रैक्टर ट्रॉली और मिनी ट्रकों पर सवार होकर आते ही जा रहे हैं. यह तीन कानून, उपज को मौजूदा कृषि संस्थानों के बाहर भी बिना किसी शुल्क के बेचने की अनुमति देते हैं. जैसे की फ़ैक्टरियों, गोदाम, कोल्ड स्टोरेज आदि बिना किसी मंडी शुल्क के ख़रीददारी कर सकते हैं. यह कानून आपातकाल को छोड़कर खाद्य पदार्थों के भंडारण की सीमा को भी समाप्त करते हैं और ठेके पर खेती को बढ़ावा देते हैं. रविवार को प्रधानमंत्री नरेंद्र मोदी ने इन कानूनों का विवरण, नई संभावनाओं के द्वार खोलने वाले सुधारों के रूप में किया. पर दिल्ली में प्रदर्शन करने वाले कहते हैं कि उपज के लिए खुलने वाले यह नए बाजार ग्रामीण क्षेत्रों के सबसे गरीब तबके को फांके करने पर मजबूर कर देंगे. सिंघु में ग्रामीण और कृषि समाज के विभिन्न वर्गों ने इन नए कानूनों के खिलाफ अपना प्रतिरोध जताया है. इनमें भूमिहीन किसान भी हैं, जो अपनी खेती से होने वाली थोड़ी बहुत कमाई को और कामों से पूरा करते हैं और हाशिए के किसान भी हैं जो अलग-अलग सामाजिक और आर्थिक पृष्ठभूमि रखते हैं. 68 वर्षीय सज्जन सिंह पंजाब के तरनतारन जिले से 430 किलोमीटर की दूरी तय करके दिल्ली आए हैं, वह कहते हैं कि उनकी छोटी सी 1.2 हेक्टेयर की भूमि ही उनका सब कुछ है. सज्जन सिंह कहते हैं, मेरी बहुत थोड़ी सी जमीन है जिससे जिंदगी चलती है. वैसे ही घर के खर्चे के बाद कुछ नहीं बचता क्योंकि खेत में होने वाली उपज का कोई भरोसा नहीं होता. अब सरकार कह रही है कि वह समर्थन मूल्य चालू रखेंगे, पर एक दो साल बाद वह चावल और गेहूं से समर्थन मूल्य को वापस ले सकती है. सज्जन के डर की जड़ में यह शंका है कि इन नए कानूनों से सरकार मौजूदा न्यूनतम समर्थन मूल्य की प्रणाली को बाजारों और मंडियों से धीरे-धीरे खत्म कर सकती है. उनका कहना है कि जब सरकार की ओर से आश्वासित खरीद कमजोर होगी तो वह कंपनियों से सीधे सौदा नहीं कर पाएंगे. वे कहते हैं, उद्योगपतियों से सीधे अनुबंध मेरे जैसे छोटे किसानों के लिए कारगर नहीं होगा. पहले एक दो साल हो सकता है वह अच्छे दाम दें पर फिर उनका बाजार और कीमत दोनों पर कब्ज़ा हो जाएगा. गुरमैल सिंह पंजाब के मोगा जिले के निहाल सिंह वाला तहसील में रॉके कलां गांव के एक भूमिहीन कृषक और खेतिहर मजदूर हैं. वे दलित समाज से आने वाले मजहबी सिख हैं जो अपना जीवन यापन थोड़ी ज़मीन किराए पर लेकर करते हैं, जो उद्योगों के द्वारा स्थापित किए बड़े-बड़े खेतों के बाद संभव नहीं होगा. उनका कहना है, मैं अपनी बेटी को पढ़ा पाया जो आज चंडीगढ़ में एक बैंक में काम करती है. मेरे दोनों बेटे दिहाड़ी मज़दूर हैं. मैं थोड़ी बहुत ज़मीन सब्जी और छोटे पौधे उगाकर बाजार में बेचने के लिए 20,000 रुपए सालाना किराए पर लेता हूं. साल के कुछ महीने हम 300-400 रूपए दिहाड़ी पर दूसरों की फसल काटने में मदद करते हैं. बड़े कृषि उद्योग खेतों को ले लेंगे और फिर वह हमें काम देने से रहे. गुरमैल सिंह अपने गांव से 320 किलोमीटर दूर दिल्ली तक और थोड़ी सी भूमि रखने वाले किसान और किराए की भूमि पर खेती करने वालों के साथ ट्रैक्टर ट्रॉली में आए हैं. गुरमैल कहते हैं, वैसे भी प्रदेश के नेताओं और केंद्रीय पार्टियां जो गलत धंधा करती हैं अपनी मिलीभगत से हमारे युवाओं को नशे की लत लगा दी है. अगर यह कानून लागू हो गए तो हमारी आने वाली पीढ़ियों के पास कुछ भी नहीं बचेगा. गुरमैल की तरह ही लाभ सिंह भी एक भूमिहीन मज़हबी सिख हैं जो दलित समाज से आते हैं. वह अमृतसर जिले के अजनाला कस्बे के कोहाली गांव से हैं और वहां की देहाती मजदूर सभा के प्रधान भी हैं. 
