नए कृषि कानूनों के विरोध में किसानों का आंदोलन और तेज होता जा रहा है. अन्य प्रदेशों के किसानों का समर्थन भी बढ़ रहा है, धरना स्थल पर लोगों का जमावड़ा भी बढ़ रहा है. इस आंदोलन पर अब देश ही नहीं बल्कि दुनिया की नजर टिक गई है. इतने बड़े आंदोलन को कौन लीड कर रहा है, कौन रणनीतियां बना रहा है, कौन संयोजक है और कहां से आर्थिक संसाधन आ रहे हैं, ये सारे सवाल लोगों के ज़हन में हैं. ऐसे लोग भी हैं जो आंदोलन की व्यवस्था के बारे में जानना चाहते हैं. आखिर इतनी तादात में वहां महिला, पुरुष और बच्चे हैं, तो इतनी सर्दी में उनके खाने, रहने और ओढ़ने की क्या व्यवस्था है. हमने पूरे “किसान नगर” का उसकी व्यवस्थाओं के नजरिए से एक पूरी यात्रा की, उसकी पड़ताल की. उम्मीद है इस रिपोर्ट को पढ़कर आपके ज़हन में उठ रहे सभी सवालों के जवाब मिल जाएगा.सिंघु बॉर्डर का सूरते हालमुख्य प्रदर्शन स्थल यानी सिंघु बॉर्डर पर ज्यादातर पंडाल साइड में लगे हैं. रोड के बीचोंबीच टैक्टर ट्रॉलियां और दूसरे वाहन खड़े हैं. वहीं पंडाल और इन वाहनों के बीच में लोगों का आवागमन लगातार चलता रहता है. हम थोड़ा आगे बढ़े तो वहां सड़क के बीचों-बीच में एक खाली स्थान दिखा. वहां लोगों के बैठने की व्यवस्था है. लेकिन यही खाली जगह दिन में सबसे ज्यादा भरी हुई दिखती है. मैट पर लोग बैठे हैं और सामने मंच सजा है. मंच पर लोग बारी-बारी से भाषण दे रहे हैं. कुछ लोग ऐसे भी हैं जो बाहर से आ रहे हैं. भाषण देते हैं, किसानों से मिलते हैं और चले जाते हैं. जब हम पहुंचे तो सुप्रीम कोर्ट के वरिष्ठ अधिवक्ता प्रशांत भूषण भाषण दे रहे थे. इस जगह को चारो और से रस्सियों से कवर किया हुआ है. मंच की ओर से इस भारी भीड़ में हर किसी कि एंट्री नहीं है. हालांकि मीडिया के लोगों को कुछ छूट दी गई है. इस मंच के पास पीछे की ओर किसानों का एक झुंड जिसमें अधिकतर युवा हैं, घेरा बनाकर बैठे हैं. इनके बीच में एक स्टाइलिश हुक्का लगा है जो इन सबके बीच में घूम रहा है. ये युवा कश मारते हैं और हुक्के को आगे सरका देते हैं. घेरा इतना बड़ा है कि हुक्के का एक चक्कर पूरा होने में करीब 5 से 7 मिनट का वक्त लगता है. यह इस आंदोलन के आकर्षण का केंद्र भी बना हुआ है, जो लोग यहां पहुंच रहे हैं, वो इनकी तस्वीरें अपने मोबाइल और कैमरों में कैद कर रहे हैं. साइड में लगे पंडालों में दवाइयां, खाना, और अन्य जरूरी सामानों के स्टॉल खड़े हो गए हैं. वहीं बीच-बीच में कई गाड़ियां खड़ी हैं. इन गाड़ियों से लड्डू, सेब, संतरे और तरह-तरह के फल बांटे जा रहे हैं. एक बड़े से पंडाल में पांच लोग सिर्फ प्याज काट रहे हैं. उसी पंडाल में कई अलग-अलग गुट अन्य सब्जियां काट रहे हैं. यहां मौजूद लोगों से न्यूज़लॉन्ड्री ने बात की. काली पगड़ी, सफेद कुर्ता पायजामा और आधे से ज्यादा सफेद हो चुकी लंबी दाढ़ी में बैठे चतर सिंह कहते हैं, यह सब गुरु की कृपा है. ये लंगर आपने आप चल रहा है न हम किसी संस्था से जुड़े हैं और न ही हमें कहीं बाहर से पैसा मिल रहा है. इसमें सभी लोगों का सहयोग है. यह किसी एक का नहीं है. हमारे ही लोग पैसा इकट्ठा कर यह सब कर रहे हैं.
