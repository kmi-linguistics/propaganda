कृषि विधेयक बिल के विरोध में आज शनिवार को देहरादून में आम आदमी पार्टी ने एक प्रेस वार्ता का आयोजन किया, जिसमें उन्होंने इस कृषि बिल को पूरी तरह किसानों की कमर तोड़ने वाला बिल बताया और कहा कि ये बिल पूरी तरह किसान विरोधी और उनके आस्तित्व को कमजोर करने वाला बिल है. जिसका आम आदमी पार्टी पूरी तरह विरोध करती है. केंद्र सरकार द्वारा इन विधेयकों को पारित कर कानून की शक्ल देने का जो प्रयास किया जा रहा है, उससे सीधे तौर पर किसान के आस्तित्व को खतरा पैदा होगा. उनके ज़मीन और अधिकारों पर केंद्र द्वारा अप्रत्यक्ष हमला है. इस दौरान ‘आप’ प्रवक्ता रवींद्र आनंद ने कहा- यह तीनों ही विधेयक पूरी तरह किसान विरोधी है. अगर मंडियां खत्म हो गई, तो किसानों को न्यूनतम समर्थन मूल्य नहीं मिल पाएगा, इसीलिए एक राष्ट्र और एक एमएसपी होनी बेहद आवश्यक है. विधेयक के अंतर्गत कीमतों को तय नहीं किया जा सकता, जिस वजह से निजी कंपनियां किसानों का शोषण कर सकती हैं, यही नहीं, जमाखोरी बढ़ने की भी आशंका को बल मिलेगा, जिससे बाजार में अस्थिरता उत्पन्न होगी और महंगाई बढ़ेगी. वहीं ‘आप’ प्रवक्ता विशाल चौधरी ने इस दौरान कहा- इस विधेयक के आने से किसान अपनी ही जमीन पर मजदूर बन जाएगा. इसलिए ‘आप’ इन बिलों को लागू नहीं होने के लिए हरसंभव प्रयास करेगी और किसान भाइयों के साथ ज्यादती नहीं होने देगी, चाहे उसके लिए उनको सड़कों पर उतर कर किसानों की आवाज़ को बुलंद करना पड़े. यही नहीं आप, केंद्र सरकार से मांग करती है, कि इन किसान विरोधी विधेयकों पर जल्द से जल्द संशोधन या कोई निर्णय लिया जाये, ताकि किसान खुद के आस्तित्व को सुरक्षित महसूस कर सके. अगर केंद्र सरकार ऐसा नहीं करती है तो आम आदमी पार्टी पूरे प्रदेश के किसानों के साथ सड़क से लेकर सदन तक किसानों की आवाज को बुलंद करने के तैयार है.
