केंद्र सरकार की ओर से कृषि विरोधी काले-कानूनों को वापस करवाने के लिए आम आदमी पार्टी के विधायकों ने प्रधानमंत्री नरेंद्र मोदी के सरकारी निवास पर हल्ला बोला और केंद्र सरकार के विरुद्ध जमकर नारेबाजी की. देश के सबसे अधिक सुरक्षा वाले क्षेत्र में ‘आप’ विधायकों के अचानक रोष प्रदर्शन को देख दिल्ली के पुलिस-प्रशासन में भगदड़ मच गई. भारी संख्या में तैनात दिल्ली पुलिस को हाथों में तखि़्तयां लेकर मोदी सरकार के विरुद्ध प्रदर्शन कर रहे ‘आप’ विधायकों को हिरासत में लेने के लिए काफी जद्दोजहद करनी पड़ी. इन विधायकों में नेता प्रतिपक्ष हरपाल सिंह चीमा, पंजाब मामलों के इंचार्ज और तिलक नगर दिल्ली से विधायक जरनैल सिंह, किसान विंग पंजाब के प्रधान एवं विधायक कुलतार सिंह संधवां, पार्टी के सीनियर नेता एवं विधायक अमन अरोड़ा, विधायक प्रो. बलजिन्दर कौर, विधायक मीत हेयर, विधायक कुलवंत सिंह पंडोरी, विधायक मनजीत सिंह बिलासपुर और विधायक जै कृष्ण सिंह रोड़ी शामिल थे. इस संबंध में मीडिया को जानकारी देते हुए जरनैल सिंह ने बताया कि कृषि को लेकर लाए गए काले कानूनों के विरुद्ध महीनों से शांतमई आंदोलन कर रहे पंजाब और देश के किसानों को अनदेखा और अनसुना कर रही केंद्र की गूंगी-बहरी सरकार को जगाने के लिए आज प्रधानमंत्री के गृह स्थान पर पहुंचे और किसानों की आवाज प्रधानमंत्री के कानों तक पहुंचाने के लिए जोरदार नारेबाजी की. जिस के उपरांत दिल्ली पुलिस की ओर से सभी ‘आप’ विधायकों को हिरासत में लेकर पहले चाणक्यापुरी पुलिस थाने और फिर हरी नगर पुलिस थाने में रखा गया. अंत बुराड़ी ग्राउंड में ले जाकर रिहा कर दिया गया. 
