संसद से पास किए गए कृषि विधेयकों के खिलाफ कांग्रेस ने राष्ट्रव्यापी आंदोलन का ऐलान किया है. कांग्रेस ने कहा है कि वो किसान विरोधी विधेयकों के खिलाफ पूरे देश में विरोध मार्च और धरना-प्रदर्शन आयोजित करेगी. इसके साथ ही पार्टी किसानों और गरीबों के बीच हस्ताक्षर अभियान चलाएगी, जिसके तहत दो करोड़ हस्ताक्षर जुटाए जाएंगे. इन हस्ताक्षरों को कांग्रेस अध्यक्ष सोनिया गांधी एक ज्ञापन के रुप में राष्ट्रपति को सौंपेंगी. 24 अकबर रोड स्थित कांग्रेस मुख्यालय में हुई कांग्रेस महासचिवों और राज्यों के प्रभारियों की बैठक में ये फैसले लिए गए. बैठक के दौरान तीनों कृषि विधेयकों के विरोध में एक प्रस्ताव भी पारित किया गया. कांग्रेस अध्यक्ष सोनिया गांधी और पार्टी के पूर्व अध्यक्ष राहुल गांधी के निर्देशों पर यह बैठक आयोजिक गई. संगठन एवं संचालन कार्यों को लेकर सोनिया गांधी की सहायता करने वाली विशेष समिति के सदस्यों ने बैठक की निगरानी की. बैठक के बाद कांग्रेस नेता अहमद पटेल ने कहा कि जो कृषि बिल पास किया गया है वो ना किसान के हित में है, ना राज्य सरकारों के हित में है और ना ही जो श्रमिक हैं, जो गरीब है, उनके हक में है, क्योंकि फूड प्रिक्योरमेंट, पीडीएस सिस्टम, एमएसपी, सारी चीजें एक साथ कनेक्टेड हैं. उन्होंने कहा कि पार्लियामेंट में हमने अपनी आवाज उठाने की कोशिश की, लेकिन इस इशू को हम जनता तक, किसान तक और गरीब लोगों तक ले जाना चाहते हैं, क्योंकि इस एक्ट से काफी नुकसान किसानों को, गरीब वर्ग को होने वाला है. इसीलिए कांग्रेस पार्टी राष्ट्रीय स्तर पर हीं नहीं, प्रदेश, जिला और ग्रामीण स्तर तक लोगों के बीच इस मुद्दे पर लेकर जाएगी. कांग्रेस के सांगठन महासचिव वेणुगोपाल ने कहा कि मोदी सरकार ने जिस तरह से संसद में किसान विरोधी कानून को पारित किया है, वह देश की जनता को अस्वीकार्य है. उन्होंने कहा कि प्रधानमंत्री मोदी विपक्ष के खिलाफ आरोप लगाकर देश को गुमराह कर रहे हैं. कांग्रेस प्रवक्ता रणदीप सुरजेवाला ने कहा कि अगले 72 घंटे में कांग्रेस नेता, महासचिव, इंचार्ज और दूसरे प्रमुख नेतागण कृषि विधेयकों के खिलाफ हर राज्य हेडक्वार्टर तक जाकर पत्रकार वार्ताएं आयोजित करेंगे और मदी सरकार की पोल खोलेंगे. 28 तारीख तक अगले 4 दिनों में महामहिम राज्यपाल महोदयों को हमारे प्रदेश कांग्रेस के अध्यक्ष, जहाँ मुख्यमंत्रीगण हैं, वहाँ मुख्यमंत्रीगण, जहाँ विपक्ष के नेता हैं, वहाँ विपक्ष के नेता प्रमुख कांग्रेस नेताओं के साथ मिलकर एक प्रोटेस्ट मार्च करेंगे. कांग्रेस कार्यालयों या महात्मा गांधी जी की मूर्ति से राजभवनों तक ये मार्च किये जाएंगे. सुरजेवाला ने कहा कि 2 अक्टूबर को पूरे हिंदुस्तान की हर विधानसभा में कांग्रेस पार्टी के जिला, कांग्रेस प्रधान, ब्लॉक कांग्रेस प्रधान, सांसदगण, विधायकगण, मंत्रीगण, उम्मीदवार और कांग्रेस के कार्यकर्ता बाकायदा धरना प्रदर्शन करेंगे और इन काले कानूनों के खिलाफ ज्ञापन देंगे.10 अक्टूबर को हर राज्य के अंदर बड़े किसान सम्मेलन बुलाएं जाएंगे ताकि किसान की पुकार जा सके. 2 अक्टूबर महात्मा गांधी और शास्त्री जी की जयंति से 31 अक्टूबर के बीच में कांग्रेस के कार्यकर्ता हर गांव जाएंगे और इन किसान विरोधी काले कानूनों के खिलाफ दो करोड़ दस्तखत किसानों और गरीबों के इक्कट्ठे करके लाएंगे जो 14 नवंबर को कांग्रेस अध्यक्ष राष्ट्रपति को सौंपेंगी.
