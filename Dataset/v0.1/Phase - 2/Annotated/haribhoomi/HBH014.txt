रायपुर दिल्ली में चल रहे किसान आंदोलन को लेकर भाजपा के पूर्व महासचिव डॉ. अनिल जैन का साफ कहना है, किसानों के हर सुझाव को उनके हित में केंद्र की नरेंद्र मोदी सरकार कृषि कानून में शामिल करने सहमत है. किसानों को भ्रमित किया जा रहा है. केंद्र सरकार किसानों की हितैषी है, उनके हित में जो जरूरी होगा, उसको बिल में बदलने में कहीं कोई संकोच नहीं है. आईएनएच-हरिभूमि के प्रधान संपादक डॉ. हिमांशु द्विवेदी की उनसे हुई खास बातचीत के अंश प्रस्तुत हैं. : आप किसानों को समझ नहीं पाए या किसान आपको समझ नहीं पाए? : किसानों को न समझने का तो प्रश्न ही नहीं है. केंद्र की नरेंद्र मोदी सरकार ने पिछले छह सालों में जितने फैसले किसानों के हित में लिए हैं, उतने 70 सालों में नहीं लिए गए. जहां तक किसानों का सवाल है तो 98 फीसदी ने किसान बिल को भी समझा है, लेकिन कहीं न कहीं गलतफहमी हो रही है, या यूं कहे, किसानों को गलतफहमी में डाला जा रहा है. केंद्रीय गृहमंत्री और कृषिमंत्री ने किसानों से बात की है. किसानों के हित में कोई भी फैसला चाहे वह सही हो या न हो, केंद्र सरकार वह फैसला लेने कटिबद्ध है. : आप कह रहे हैं, 98 फीसदी किसान सहमत हैं तो फिर दिल्ली में जो लाखों किसानों का जमावड़ा है और आंदोलन हो रहा है, वो क्यों हो रहा है? : मैं किसानों को कमतर नहीं आंकता, लेकिन जो आप लाखों की बात कर रहे हैं, वो दिखते नहीं हैं. किसानों में भी हताशा आ रही है कि उनको भिन्न-भिन्न राज्यों से समर्थन क्यों नहीं मिल रहा है. इतिहास गवाह है किसानों के हित की जब भी बात होती है तो सबसे ज्यादा आवाज महाराष्ट्र से उठती है, लेकिन इस बार वहां से कोई आवाज नहीं उठी है. एक वर्ग विशेष के किसान आंदोलित हैं. किसानों के तीन बिल हैं, इसमें किसान अपना माल कहीं भी बेच सकता है. किसानों को मंडी के अलावा भी अपना उत्पाद कहीं भी बेचने की सुविधा दी गई है. यह सुविधा है या असुविधा है. किसान अपने उत्पाद के लिए कांट्रेक्ट कर सकते हैं. इससे किसानों को कई फायदे मिलेंगे. कांट्रेक्ट फार्मिंग में किसान का नुकसान कहां है. : मामला इतना सरल है, पर दिखता नहीं. मप्र के मुख्यमंत्री शिवराज सिंह ने धमकी दी है, अगर किसी बाहर के व्यक्ति ने धान बेचने की कोशिश की तो जेल में डाल दूंगा? : नहीं, ऐसा कुछ नहीं है, इसको समझने की जरूरत है, छत्तीसगढ़ और हरियाणा में सबसे ज्यादा धान होता है. मप्र में जो किसान मंडी में पंजीकृत हैं, उनको धान बेचने की मनाही नहीं है. दूसरे राज्य का किसान दूसरे राज्य की मंडी में पंजीकृत नहीं होता है. वह वहां धान नहीं बेच सकता है. हां, लेकिन नए बिल के मुताबिक मप्र में मंडी के बाहर जरूर किसी व्यापारी को धान बेच सकता है. इस पर न तो शिवराज सिंह रोक लगा सकते हैं, न ही छत्तीसगढ़ के मुख्यमंत्री भूपेश बघेल रोक लगा सकते हैं. शिवराज सिंह ने मंडी में अनाधिकृत रूप से धान बेचने को लेकर बात कही है. अगर मप्र का कोई किसान दूसरे राज्य के किसान का धान लेकर बेचता है तो वह गैरकानूनी है. : तीन कानून बनाने के स्थान पर अगर पूरे देश में एमएसपी लागू कर देते तो क्या यह ज्यादा उचित नहीं होता? : एक बार महाराष्ट्र ने ऐसा प्रयास किया था, उसको एक साल बाद इसको वापस लेना पड़ा था. इसको इस तरह से समझने की जरूरत है कि केंद्र सरकार की पूरी आय साढ़े 16 लाख करोड़ है और अगर पूरे देश में किसानों के उत्पाद को एमएसपी पर खरीदा जाए तो इस पर 17 लाख करोड़ खर्च होंगे, यह करना किसी भी सरकार के लिए संभव नहीं है. : आप कह रहे हैं, दो-चार हजार लोग एकत्रित हुए हैं तो इनके लिए क्यों केंद्र के गृहमंत्री से लेकर बाकी मंत्री बैठकें करके समय खराब कर रहे हैं? : मेरा दो-चार हजार लोग कहने का मतलब कुछ प्रतिशत लोग हैं. देश की आबादी 130 करोड़ है. इसमें एक दो प्रतिशत भी मान लिया जाए तो 2.6 करोड़ हो जाएंगे. किसी को कोई भी गलतफहमी है तो उसको दूर करने के लिए केंद्र सरकार बैठी है. वही काम किया जा रहा है. : एमएसपी पर तो खरीदी का भाजपा ने वादा किया था? : नहीं, ऐसा कोई वादा नहीं किया था. हमने कहा था, एमएसपी लागत से 50 फीसदी ज्यादा घोषित की जाएगी, वह हमने की है. केंद्र सरकार ने जो एमएसपी बढ़ाई है, वह लागत से 50 फीसदी ज्यादा है. भाजपा ने जो कहा था, वह किया है. : भाजपा नेता कहते हैं, किसानों को बहकाने का काम किया गया. इस मामले में भाजपा संगठन कहां चूक गया? : संगठन कहीं चूका नहीं है. बिल लागू करने से पहले हर पंचायत में सम्मेलन करके इसके बारे में किसानों को बताया गया है. किसान इसको समझ भी गए हैं, लेकिन जो बड़े किसान छोटे किसानों का धान लेकर एमएसपी में बेचते हैं, ऐसे आढ़तियों का काम बंद हो जाएगा, इसलिए ज्यादातर ऐसे लाेग ही आंदोलन में शामिल हैं.
