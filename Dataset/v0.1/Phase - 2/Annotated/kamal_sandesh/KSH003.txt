प्रधानमंत्री श्री नरेन्द्र मोदी ने संसद में कृषि संबंधित विधेयकों के पारित होने को भारतीय कृषि के इतिहास का एक महत्वपूर्ण क्षण बताते हुए किसानों को बधाई दी है. प्रधानमंत्री ने सिलसिलेवार ट्वीट कर 20 सितंबर को कहा कि भारतीय कृषि के इतिहास का यह एक महत्वपूर्ण क्षण है. संसद में कृषि संबंधित विधेयकों के पारित होने पर हमारे मेहनती किसानों को बधाई! इससे न केवल कृषि क्षेत्र का कायाकल्प होगा, बल्कि करोड़ों किसानों का सशक्तिकरण भी सुनिश्चित होगा. श्री मोदी ने कहा कि दशकों से भारतीय किसान कई तरह की कठिनाइयों का सामना करने के लिए विवश रहे और बिचौलियों के हाथों परेशान होते रहे. संसद द्वारा पारित विधेयक किसानों को ऐसी विपत्तियों से मुक्त कराएंगे. ये विधेयक किसानों की आय दोगुनी करने के प्रयासों में तेजी लाएंगे और उनके लिए अधिक समृद्धि सुनिश्चित करेंगे. उन्होंने कहा कि मैं पहले भी कह चुका हूं और आज फिर से कह रहा हूं, ‘न्यूनतम समर्थन मूल्य’ (एमएसपी) की व्यवस्था रहेगी. सरकारी खरीद जारी रहेगी. हम यहां अपने किसानों की सेवा के लिए हैं. हम उनकी मदद करने और उनकी आने वाली पीढ़ियों के लिए बेहतर जीवन सुनिश्चित करने के लिए हर संभव प्रयास करेंगे. अब किसान अपनी मर्जी का मालिक होगा: जगत प्रकाश नड्डाभाजपा राष्ट्रीय अध्यक्ष श्री जगत प्रकाश नड्डा ने 20 सितंबर को संसद में कृषि विधेयकों के पारित होने पर कहा कि देश का किसान अब अपनी मर्जी का मालिक होगा. श्री नड्डा ने सिलसिलेवार ट्वीट में कहा कि कृषि एवं किसानों के सशक्तिकरण के लिए केंद्र सरकार द्वारा लाए गए विधेयकों के संसद में पास होने पर मैं प्रधानमंत्री श्री नरेन्द्र मोदी का अभिनंदन करता हूं और देश के सभी किसान भाइयों को शुभकामनाएं देता हूं. मैं समर्थन के लिए सभी सांसदों एवं राजनीतिक दलों को भी साधुवाद देता हूं. उन्होंने कहा कि अब किसान अपनी मर्जी का मालिक होगा. किसानों को उपज बेचने का विकल्प देकर उन्हें सशक्त बनाया गया है. बिक्री लाभदायक मूल्यों पर करने से संबंधित चयन की सुविधा का भी लाभ किसान ले सकेंगे. इससे जुड़ी किसी भी समस्या का समाधान किसान के घर पर ही उपलब्ध होगा.
