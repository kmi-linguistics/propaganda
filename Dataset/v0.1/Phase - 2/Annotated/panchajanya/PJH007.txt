राजस्थान में कांग्रेस सरकार की जिद और असंवेदनशीलता ने एक किसान की जान ले ली. यह घटना मुख्यमंत्री अशोक गहलोत के गृह जिला जोधपुर की है, जहां हजारों की संख्या में किसानों ने बिजली अनुदान फिर से शुरू करने सहित 21 सूत्री मांगों को लेकर 35 दिनों तक आंदोलन किया. इसी दौरान एक किसान की मौत हो गई. इसके बावजूद किसानों की मांगें मानना तो दूर, राज्य सरकार ने कोरोना की आड़ में आंदोलन ही स्थगित करा दिया.भारतीय किसान संघ के बैनर तले हजारों किसानों ने प्रदेशव्यापी आंदोलन शुरू किया था. वे कोरोना संक्रमण काल के दौरान 6 माह का बिजली बिल माफी और 833 रुपये प्रतिमाह बिजली अनुदान देने सहित अन्य मांगों को लेकर आंदोलन कर रहे थे. इस दौरान तहसील और जिला मुख्यालयों पर किसानों द्वारा धरना-प्रदर्शन शुरू किया गया. जयपुर, कोटा, बीकानेर, भरतपुर और अजमेर समेत जिला मुख्यालयों पर किसानों ने रैलियां भी निकालीं. साथ ही, मुख्यमंत्री के नाम एक हजार से अधिक ज्ञापन भेजे गए. उधर, जब विद्युत डिस्कॉम कार्यालय पर महापड़ाव के लिए गांव-ढ़ाणियों से जुटे हजारों किसानों को पुलिस बल ने जोधपुर में प्रवेश करने से रोका तो किसानों ने माणकलाव गांव के पास ही धरने पर बैठ गए. बारिश के बावजूद किसानों ने यहां 10 दिन तक महापड़ाव किया. प्रशासन ने किसानों को मनाने की बहुत कोशिश की, लेकिन वे अपनी मांगों पर अड़े रहे. किसान नरेश व्यास ने बताया कि धरने के दौरान पुखराज की तबियत बिगड़ी और उसकी मौत हो गई. यह बहुत दुखद है. सभी किसान पुखराज के परिवार के साथ खड़े हैं. सरकार की संवेदनहीनता के चलते पहले भी क्षेत्र में किसानों ने आत्महत्याएं की हैं और अब उसकी जिद के कारण पुखराज की मौत हुई है. लेकिन सरकार के कान पर जूं तक नहीं रेंगी. इसी दौरान एक किसान की मौत हो गई, लेकिन सरकार पर इसका कोई असर नहीं हुआ. इसके विपरीत गहलोत सरकार ने मरने वाले किसान की कोरोना रिपोर्ट को कथित तौर पर पॉजिटिव बताकर किसानों को आंदोलन स्थगित करने के लिए विवश किया. किसान आंदोलन से जुड़े पूर्व विधायक भैराराम सियोल ने मृतक किसान पुखराज की रिपोर्ट पर संदेह जताते हुए कहा, हमें पहले से ही पता था कि सरकार पुखराज की कोरोना रिपोर्ट पॉजिटिव बताकर किसान आंदोलन को दबाना चाहेगी. हमने दोबारा जांच के लिए रिपोर्ट को एम्स भेजने की मांग की है. फिलहाल तो आंदोलन समाप्त हो गया है, लेकिन सभी किसान नेताओं के साथ बैठकर आगे की रणनीति बनाएंगे. जोधपुर के आंदोलन में शामिल किसान मालाराम बताते हैं, पूर्ववर्ती सरकार बिजली बिल पर अनुदान देती थी, लेकिन कांग्रेस की अशोक गहलोत सरकार ने अनुदान बंद कर गरीब किसानों के हितों पर कुठाराघात किया है. गहलोत ने चुनाव के समय बड़े-बड़े वादे किए थे, लेकिन उन वादों को भूलकर बिजली कंपनियों की जेब भरने के लिए अब किसानों का शोषण किया जा रहा है. हजारों किसान पिछले 25 दिनों से शांतिपूर्वक प्रदर्शन कर रहे थे. किसान मुख्यमंत्री को ज्ञापन देना चाह रहे थे. जब उन्हें ज्ञापन देने से रोका गया तो वे बरसात के मौसम में खुले आसमान के नीचे सड़क पर बैठ गए. किसानों ने 10 दिन तक शांतिपूर्वक आंदोलन किया. लेकिन सरकार ने उनकी मांगों पर विचार करना तो दूर उनकी समस्याएं तक नहीं सुनी. भारतीय किसान संघ के प्रदेश उपाध्यक्ष सांवरमल ने कहा, काफी समय से किसानों की समस्याओं का समाधान नहीं हो रहा है. ब्लॉक, तहसील और जिला मुख्यालय स्तर पर 1100 ज्ञापन देने के बावजूद भी सरकार किसानों की समस्याओं पर ध्यान नहीं दे रही है. लिहाजा, किसान आंदोलन करने को मजबूर हैं. प्रदेश में फसल कटाई के समय ओलावृष्टि, टिड्डी हमला, आदि कारणें से किसानों की फसल खराब हो गई, जिससे उन्हें आर्थिक नुकसान उठाना पड़ा. किसान संघ ने मांग की है कि कोरोना काल में किसानों को भारी नुकसान हुआ है, इसलिए किसानों के 6 महीने के बिजली के बिल माफ किए जाएं. किसान आंदोलन पर जोधपुर के सांसद और केंद्र्रीय जल शक्ति मंत्री गजेंद्र सिंह शेखावत ने कहा, ऐसे समय में जब देश ही नहीं, बल्कि पूरा विश्व महामारी से जूझ रहा है और सरकारें हर तरह से समाज के हर वर्ग को संबल और सहायता प्रदान कर यह सुनिश्चित कर रही है कि कोई भी भूखा न रहे. ऐसी स्थिति में किसी राज्य के अन्नदाताओं को ही सड़कों पर उतरना पड़ जाए तो इससे अधिक दुर्भाग्यपूर्ण और क्या हो सकता है? राजस्थान का किसान कांग्रेस सरकार के कुशासन की वजह से पीड़ित और व्यथित है. प्रदेश सरकार द्वारा बिजली कीमतें बढ़ाने से किसानों पर दोहरी मार पड़ी है. वह पहले से ही इस आपदा काल में अपने परिवार का भरण-पोषण करने के लिए हालात से जूझ रहे हैं. बिजली के दाम न बढ़ाने और किसानों का कर्ज माफ करने का वादा कर सत्ता में आने के बाद कांग्रेस सरकार आज किसानों के लिए एक दु:स्वप्न बन गई है. कर्ज माफी के नाम पर छले जाने के बाद किसान बिजली बिल माफी के लिए सड़कों पर उतर आया है. लेकिन राजस्थान की गहलोत सरकार ने धृतराष्ट्र की तरह अपनी आंखों पर पट्टी बांध ली है. मुख्यमंत्री के पास अपने विधायकों को पांच सितारा होटलों में ऐशो-आराम के लिए तो धन है, लेकिन उस अन्नदाता के लिए नहीं जो इस विपत्ति में भी सभी का पेट भरने के लिए दिन-रात खेत में मेहनत कर रहा है. पूर्ववर्ती भाजपा सरकार द्वारा बिजली बिल पर दिए जाने वाले अनुदानों को हटाकर गहलोत जी ने बिजली बिलों में ही बढ़ोतरी कर दी. यह उनकी असंवेदनशीलता को दशार्ता है. आज भी प्रदेश के 22 लाख किसान भाई कर्ज माफी की प्रतीक्षा में है. 
