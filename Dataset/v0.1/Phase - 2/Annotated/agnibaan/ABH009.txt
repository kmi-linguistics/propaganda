किसान कल्याण तथा कृषि विकास मंत्री कमल पटेल ने कहा है कि नवीन कृषि कानूनों से बिचौलियों में हड़कंप मचा है. उन्होंने कहा कि अब तक बिचौलिए किसानों के लाभ को हजम कर जाते थे. इन कानूनों के आने के बाद किसानों को उनका वाजिब हक मिलेगा. पटेल ने यह बात हरदा जिले के ग्राम धुरगाड़ा में नवीन कृषि विधेयकों के समर्थन में आयोजित किसान चौपाल में कहीं. मंत्री ने नए कृषि विधेयकों के समर्थन में आयोजित चौपाल में कहा कि विधेयक किसानों के हित में प्रधानमंत्री नरेंद्र मोदी जी द्वारा लाए गए हैं. इनसे किसानों की आय बढ़ेगी. खेती का उन्नत स्वरूप विकसित होगा. गांव में कृषि आधारित अधोसंरचनात्मक विकास होगा. किसान अपने उद्योग खुद लगा सकेंगे. वे किसान के साथ-साथ उद्योगपति भी बन सकेंगे. श्री पटेल ने कहा कि प्रधानमंत्री के संबोधन से किसानों में सकारात्मकता का भाव आया है. किसान अब आगे बढ़कर नवीन कृषि विधेयकों का समर्थन कर रहे हैं. ग्राम धुरगाड़ा में भी किसानों ने नारे लगाए कि वे नवीन कृषि विधेयकों के मामले में केंद्र और प्रदेश सरकार के साथ हैं. उनका पूरा- पूरा समर्थन नवीन कृषि विधेयकों के लिए है. किसान चौपाल में मंत्री ने किसानों को आश्वस्त किया कि मध्यप्रदेश में मुख्यमंत्री शिवराज सिंह चौहान और केंद्र में प्रधानमंत्री नरेंद्र मोदी जी की सरकार किसानों की आय को न सिर्फ दुगुना करेगी बल्कि किसानों को आर्थिक रूप से सशक्त और समृद्ध बनाने का हर मुमकिन प्रयास करेगी.
