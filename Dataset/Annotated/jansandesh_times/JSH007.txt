चंदौली दिल्ली में चल रहे किसान आंदोलन के समर्थन के सोमवार को सपा, भाकपा माले, आम आदमी पार्टी, जन अधिकार पार्टी के नेता सड़क पर उतरे. हालांकि चप्पे-चप्पे पर तैनात पुलिस ने किसी भी संगठन के नेता को किसानों के समर्थन में कुछ भी बोलने का मौका नहीं दिया. धरनास्थल से लगायत जिला मुख्यालय के बीच विभिन्न दलों की छोटी-बड़ी टुकड़ियों को पुलिस ने पकड़ा और सीधे अस्थायी जेल नवीन मंडी ले गए. इसी बीच बड़े ही नाटकीय ढंग से मनोज सिंह डब्लू को लेकर जा रहा पुलिस वाहन नेगुरा गांव के समीप कच्चे रास्ते पर फिसलकर चार फीट गहरे खड्ड में चला गया. संयोग अच्छा रहा कि वाहन पलटा नहीं, अन्यथा बड़ा हादसा हो सकता है. इस कड़ी में सपा के राष्ट्रीय सचिव मनोज कुमार सिंह डब्लू पुलिस के खुफिया तंत्र को छकाते हुए बिछियां धरनास्थल पर पहुंचे और किसान विरोधी सरकार के खिलाफ जमकर नारेबाजी की. चंद मिनट चले संक्षिप्त सभा में उन्होंने किसानों के लिए लाए गए काले कानून को वापस लेने की मांग. उधर, सपाइयों ने जिलाध्यक्ष सत्यनारायण राजभर की अगुवाई में पंडित कमलापति पार्क में एकत्रित होकर भाजपा सरकार के खिलाफ धरना दिया. इस दौरान सपाइयों ने भाजपा सरकार पर तानाशाही का आरोप लगाया और विरोध में जमकर नारेबाजी की. हालांकि चंद मिनटों में पहुंची पुलिस फोर्स ने सभी को हिरासत में ले लिया. सपा प्रवक्ता मनोज सिंह काका को बिछियां धरनास्थल के समीप हाइवे पर फावड़े के साथ पुलिस ने पकड़ा. पूर्व अध्यक्ष बलिराम यादव को पुलिस ने चंदौली रेलवे स्टेशन के समीप से उस वक्त पकड़ा, जब वे धरनास्थल जा रहे थे. भाकपा माले, आप व किसान मंच के जयराम सिंह समेत कई अन्य नेताओं को भी पुलिस ने किसानों के हक में आवाज उठाने का मौका नहीं दिया और उन्हें हिरासत में ले लिया. सपा नेता संजय सोनकर के साथ पहुंचे सपाइयों ने पुलिस वालों को जमकर छकाया. करीब आधे घंटे तक चली नूराकुश्ती के बाद सपाई पुलिस गिरफ्त में आए. इसके अलावा सपा नेता रमेश यादव के नेतृत्व में चंद सपाई पुलिस अधीक्षक आवास पर धरना दिया. इस दौरान सपाइयों ने पुलिस की कार्य प्रणाली पर सवाल उठाए और विरोध नारेबाजी शुरू कर दी. हालात ऐसे थे कि चंद सपाइयों को काबू करने में पुलिस बल के पसीने छूट गए. नेताओं के धर-पकड़ के बीच सपा नेता जितेंद्र सिंह यादव जितू व सयुस जिलाध्यक्ष चंद्रशेखर यादव अपने फ्रंटल के नेताओं के साथ कचहरी से जुलूस निकालकर चंदौली मार्केट का भ्रमण किया. इस दौरान पूर्व विधायक बब्बन चैहान, पूनम सोनकर, अश्वनी सोनकर, चंद्रभानु यादव, अंजनी सिंह, परवेज अहमद, मयंक सिंह यादव, दिलीप पासवान, अशोक त्रिपाठी छोटू, नफीस अहमद, जमील खान, संतोष यादव, सुनील सिंह मुखिया, गार्गी सिंह पटेल, राधा यादव, बाबूलाल यादव, राजू पाण्डेय शिवदयाल यादव आदि उपस्थित रहे. 
