केंद्रीय खाद्य प्रसंस्करण उद्योग, कृषि एवं किसान कल्याण, ग्रामीण विकास तथा पंचायत राज मंत्री श्री नरेंद्र सिंह तोमर ने 24 नवंबर को पंजाब के कपूरथला जिले के फगवाड़ा में सुखजीत मेगा फूड पार्क का वर्चुअल शुभारंभ किया. इस अवसर पर श्री तोमर ने कहा कि खेती-किसानी के क्षेत्र में पंजाब-हरियाणा की महत्वपूर्ण भूमिका रही है. हमें गर्व है कि इन राज्यों के किसानों की अथक मेहनत के कारण भारत आज खाद्यान्न के क्षेत्र में आत्मनिर्भर ही नहीं, बल्कि सरप्लस है. पंजाब गेहूं व धान में अग्रणी रहा है लेकिन अब भू-जल स्तर कम होने से फसलों के विविधीकरण की आवश्यकता है, जिसके लिए पंजाब के किसानों ने सफलतापूर्वक कदम आगे बढ़ाए हैं. उन्होंने कहा कि फूड प्रोसेसिंग पर भी पूरा ध्यान देना जरूरी है, जिससे किसानों को उचित मूल्य मिलेगा, वहीं सम्बद्ध क्षेत्रों को भी फायदा होगा. मुख्य अतिथि केंद्रीय मंत्री श्री तोमर ने कहा कि प्रधानमंत्री श्री नरेन्द्र मोदी के नेतृत्व में केंद्र सरकार किसानों की भलाई के लिए लगातार काम कर रही है. कृषि उपजों की एमएसपी को बढ़ाया गया है, 10 हजार नए एफपीओ बनाने की स्कीम सरकार लाई, किसानों को ब्याज सब्सिडी दी जा रही है, छोटे किसानों जिनकी संख्या 86 प्रतिशत है, उन्हें लाभ पहुंचाने पर पूरा ध्यान है. किसानों को एफपीओ के माध्यम से अनेक फायदे होंगे. केंद्रीय मंत्री ने कहा कि एफपीओ भारत सरकार का एक बड़ा क्रांतिकारी कदम है. आत्मनिर्भर भारत अभियान में पैकेज के अंतर्गत 1 लाख करोड़ रुपये के कृषि इंफ्रास्ट्रक्चर फंड से स्वीकृतियां देना प्रारंभ हो चुका है, पंजाब को भी इसका फायदा उठाना चाहिए. फूड प्रोसेसिंग के विकास के लिए 10 हजार करोड़ रुपये का फंड बनाया गया है, जिससे किसानों को वाजिब लाभ मिल सकेगा, वहीं रोजगार के अवसर भी बढ़ेंगे. अभी तक 37 मेगा फूड पार्कों को केंद्र सरकार द्वारा मंजूरी दी गई है, जिनमें से 20 पूर्व में प्रारंभ हो चुके हैं. कार्यक्रम में केंद्रीय खाद्य प्रसंस्करण उद्योग राज्य मंत्री श्री रामेश्वर तेली ने कहा कि मेगा फूड पार्क में विकसित की गई आधुनिकतम अवसंरचना और प्रसंस्करण सुविधाएं न केवल कृषि उत्पादों के नुकसान को कम करेगी, बल्कि मूल्यवर्धन भी सुनिश्चित करेगी. विशेष अतिथि केंद्रीय वाणिज्य एवं उद्योग राज्य मंत्री श्री सोम प्रकाश ने कहा कि इस पार्क से आसपास के क्षेत्रों को काफी फायदा होगा. उन्होंने बताया कि सरकार का विकास पर फोकस है, जल्द ही इस क्षेत्र में फोरलेन सड़क का काम भी प्रारंभ होगा.
