नए कृषि कानूनों के खिलाफ किसानों का जमावड़ा अब दिल्ली की सीमाओं पर हो चुका है. आंदोलन स्थल पर किसानों, प्रदर्शनकारियों की संख्या बढ़ती जा रही है. जहां पहले इस आंदोलन को सिर्फ हरियाणा और पंजाब के किसानों का आंदोलन बता कर खारिज करने की कोशिशें की जा रही थीं वहीं अब कृषि कानूनों के खिलाफ देश भर के किसान एकजुट दिख रहे हैं. इस आंदोलन के समर्थन में अब उत्तर प्रदेश सहित राजस्थान और मध्यप्रदेश के किसान भी सड़कों पर उतर आए हैं. इस रिपोर्ट में हम आपको किसान आंदोलनों का गढ़ रहे पश्चिमी उत्तर प्रदेश की एक तस्वीर दिखाएंगे. यहां के किसानों ने अतीत में भले ही ऐतिहासिक आंदोलन किए हों, लेकिन हरियाणा-पंजाब के किसानों द्वारा पिछले करीब तीन महीनों से चल रहे आंदोलन का, ये कुछ दिन पहले तक हिस्सा भी नहीं थे. हालांकि अब भारतीय किसान यूनियन के नेता पूरी तरह पक चुके इस आंदोलन में दिखने लगे हैं. बता दें कि अपनी एक आवाज पर लाखों किसानों को इकट्ठा कर देने वाले पूर्व प्रधानमंत्री चौधरी चरण सिंह और किसान नेता महेंद्र सिंह टिकैत सरीखे नेता इसी क्षेत्र से आते थे. भले ही अब आंदोलन की जड़ों को मजबूत करने के लिए पश्चिमी उत्तर प्रदेश के किसान नेता और संगठन हरियाणा-पंजाब के किसानों के समर्थन में उतर आए हों लेकिन कुछ दिन पहले तक हकीकत कुछ और थी. इस क्षेत्र के नेताओं से बात करने के बाद तो यही पता चलता है कि अगर हरियाणा और पंजाब के किसान इन कानूनों के खिलाफ दिल्ली मार्च नहीं करते तो शायद पश्चिमी उत्तर प्रदेश की किसान यूनियन भी जमीन पर नहीं उतरती. किसान यूनियन के राष्ट्रीय उपाध्यक्ष चौधरी दिवाकर सिंह ने न्यूज़लॉन्ड्री को बताया, पश्चिमी उत्तर प्रदेश में इस समय सबसे ज्यादा खेती का काम चल रहा है. वहां पर गन्ना कटाई और गेहूं बुवाई का काम जोरों पर है. यह दोनों ही काम 15 दिसंबर तक होने हैं. यह काम निपटने के बाद किसान फ्री हो जाएंगे. ऐसा बिल्कुल भी नहीं है कि किसान बंट रहा है. इस समय प्रत्येक अन्नदाता एक प्लेटफॉर्म पर आ चुका है. किसान आंदोलन पिछले करीब तीन महीनों से चल रहा है लेकिन किसान यूनियन के नेता इसमें क्यों शामिल नहीं थे? इस सवाल के जवाब में सिंह कहते हैं, 280 संगठनों की एक समिति है जिसका नाम है 'अखिल भारतीय किसान संघर्ष समन्वय समिति'. इसमें पहले सभी लोग एक साथ संघर्ष कर रहे थे. लेकिन इसके लोगों ने यह सोच लिया कि इनता बड़ा संगठन है तो कोई न कोई आंदोलन में चला ही जाएगा. नेता इसी गफलत में रहे कि फलां चला जाएगा, या फलां चला गया होगा. लेकिन जमीन पर लोग नहीं जुटे. इसलिए कुछ अन्य मतभेदों के चलते भी इस समिति के मात्र 100 या 200 ही लोग बुराड़ी में बैठे हैं. यह समिति अब एक मजाक बनकर रह गई है. वह सरकार पर आरोप लगाते हुए कहते हैं, सरकार किसान संगठनों के नेताओं को एक-एक करके मैनेज करने की कोशिश कर रही है. एक दिसंबर वाली मीटिंग में सरकार ने किसान यूनियन के नेता राकेश टिकैत को नहीं बुलाया था बल्कि उन्हें बाद में मैनेज करने की कोशिश की गई. सरकार ऐसा करके किसान नेताओं को अलग-थलग करके अपने साथ मिलाना चाहती है. ताकि वह आंदोलन को फ्लॉप कर सके. सरकार चाहती है कि ऐसा करके वह घोषणा कर दे कि देखिए किसान नेता मान गए हैं और आंदोलन खत्म हो जाए. लेकिन इस बार किसान इनके बहकावे में नहीं आएगा और हम अपना हक लेकर रहेंगे. उन्होंने कहा कि कोरोना काल में जब देश बर्बाद हो रहा था. ऐसे समय में सरकार कृषि कानूनों का अध्यादेश लेकर आई है. हम इसके सख्त खिलाफ हैं. किसान दिल्ली में चल रहे आंदोलन से अंजानजानकर हैरानी होगी कि पश्चिमी उत्तर प्रदेश के ज्यादातर किसानों को यह भी नहीं पता है कि दिल्ली में किसानों का कोई आंदोलन चल रहा है. इसी बारे में जब हमने किसान नेता दिवाकर से सवाल किया तो उन्होंने कहा, हां यह सच्चाई है कि पश्चिमी उत्तर प्रदेश के लोगों को पता ही नहीं है कि कोई इतना बड़ा आंदोलन चल रहा है, इसकी वजह यह है कि किसान असंगठित है. अगर किसान संगठित होता तो सरकार अपनी मनमानी नहीं करती.वहीं किसान यूनियन पश्चिमी उत्तर प्रदेश के अध्यक्ष इस मुद्दे पर कहते हैं, यह आंदोलन की घोषणा ही हरियाणा और पंजाब के किसानों की है. हमने तो उन्हें सिर्फ बैक सपोर्ट दिया है. जब किसानों के साथ दिल्ली में बर्बरता की गई तब हमें लगा कि अरे यह तो किसानों के साथ अत्याचार हो रहा है तब हम भी उनके समर्थन में आ गए. तो क्या नए कृषि कानून का मुद्दा सिर्फ हरियाणा पंजाब के किसानों के लिए हैं आपके लिए यह कोई मुद्दा नहीं है? इस पर वह कहते हैं, ऐसा नहीं है हम सिर्फ कोरोना के खत्म होने का इंतजार कर रहे थे. लेकिन उससे पहले ही हरियाणा पंजाब के किसानों के साथ बर्बरता की गई जो हमसे नहीं देखा गया इसलिए हम भी उनके साथ खड़े हो गए. कोरोना काल में सरकार ने चालाकी से कृषि कानून पास कर दिए और किसानों से कोई चर्चा तक नहीं की. फसल हम लगा रहे है, बीज हम खरीद रहे हैं, मेहनत हम कर रहे हैं लेकिन वह किस भाव बिकेगी यह कोई और तय करेगा, यह हमारा दुर्भाग्य ही है.
