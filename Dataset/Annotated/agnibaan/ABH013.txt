केंद्रीय इस्पात राज्य मंत्री फग्गन सिंह कुलस्ते ने कहा है कि केंद्र की मोदी सरकार द्वारा कृषि संशोधन बिल किसानों के हित में है. यह कृषि बिल किसानों की आय बढ़ाने वाला कानून है और उनकी स्वतंत्रता बढ़ाने वाला बिल है. इसके जरिए किसानों को यह स्वतंत्रता मिलेगी कि किसान अपनी फसल मंडी, मार्केट या उस प्रदेश में अपना माल बेच सकता है यहां पर उसके अच्छे दाम मिल रहे हैं. इससे किसानों की आय बढ़ेगी. केंद्रीय इस्पात राज्य मंत्री फग्गन सिंह कुलस्ते ने यह बात रविवार को शिवपुरी दौरे के दौरान पत्रकारों से चर्चा में कही. केंद्रीय राज्य मंत्री कुलस्ते ने कहा कि कांग्रेस ने कभी किसानों के हित की चिंता अपनी सरकारों के समय नहीं की लेकिन अब केंद्र की मोदी सरकार किसान हित में अच्छे कदम उठा रही है तो कांग्रेस किसानों को गुमराह कर रही है. न्यूनतम समर्थन मूल्य को कानून का दर्जा न दिए जाने के प्रश्न पर उन्होंने कहा कि यह कृषि कानून किसानों के हित में है और यहां तक न्यूनतम समर्थन मूल्य की बात है तो यह व्यवस्था पहले भी थी और आज भी है. हमारी सरकार ने तो न्यूनतम समर्थन मूल्य मूल्य पिछले कुछ सालों में 30 से 100 प्रतिशत तक बढ़ाया है. रविवार को शिवपुरी के दौरे पर आए केंद्रीय इस्पात राज्य मंत्री फग्गन सिंह कुलस्ते का आदिवासी समाज ने साफा व माला पहनकर सम्मान किया. सर्किट हाउस में केंद्रीय इस्पात राज्य मंत्री ने शिवपुरी के आदिवासी समाज के लोगों की समस्याएं भी सुनी और जिला प्रशासन को इन समस्याओं के निराकरण के निर्देश दिए. वहीं पोहरी क्षेत्र के भी कई गांवों में रविवार को केंद्रीय राज्य मंत्री ने दौरा कर यहां पर आदिवासी समाज के लोगों से मुलाकात की. इसके अलावा कुलस्ते ने कहा कि आने वाले समय में होने वाले उपचुनाव में भाजपा की शिवराज सरकार अच्छा प्रदर्शन करेगी. उन्होंने कहा कि कांग्रेस की सरकार पहले लोगों से झूठे वादे कर सत्ता में आई और अपने कर्मों से गिर गई.
