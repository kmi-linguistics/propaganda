प्रदेश की शिवराज सरकार किसानों की बेहतरी के लिए केंद्र की मोदी सरकार के साथ कदम से कदम मिलाकर काम कर रही है और उनकी भलाई के लिए समर्पित है. दूसरी तरफ कांग्रेस सिर्फ किसानों का उपयोग करना जानती है और उसकी रुचि सिर्फ किसानों को गुमराह करके राजनीतिक लाभ उठाने में है. यह बात भारतीय जनता पार्टी के प्रदेश अध्यक्ष व सांसद विष्णुदत्त शर्मा ने मुख्यमंत्री शिवराजसिंह चौहान द्वारा किसानों के खातों में किसान कल्याण योजना की राशि पहुंचाए जाने पर हर्ष व्यक्त करते हुए कही. श्री शर्मा ने कहा कि जिस तरह प्रधानमंत्री नरेंद्र मोदी की सरकार किसानों की चिंता करते हुए उनके लिए विभिन्न योजनाएं ला रही है, उसी तरह मुख्यमंत्री शिवराजसिंह चौहान ने भी अपने नौ महीने के कार्यकाल किसान हितैषी कई कदम उठाए हैं. श्री चौहान ने पद संभालते ही किसानों की फसल बीमा और मुआवजे के राशि उनके खातों में पहुंचाई. अधिक से अधिक किसानों से समर्थन मूल्य पर गेहूं खरीदा जा सके इसके प्रबंध किए तथा खरीफ की फसलों की खरीदी के लिए भी निर्देश जारी किए. श्री शर्मा ने कहा कि मुख्यमंत्री चौहान ने केंद्र सरकार की तर्ज पर किसानों को प्रदेश सरकार की ओर से भी 4 हजार रुपये की सम्मान निधि देने की घोषणा की. उन्होंने कहा कि गुरुवार को पांच जिलों के हजारों किसानों के खातों में 100 करोड़ रुपये की राशि डालकर मुख्यमंत्री  चौहान ने इस योजना पर अमल भी शुरू कर दिया है.
