पंजाब के जालंधर निवासी सचदीप अरोरा दिल्ली की सिंधु बॉर्डर पर किसान आंदोलन में 'मोदी हाय-हाय' के नारे लगा रहे थे. तभी उनका फोन बजा तो वे नारे छोड़ भीड़ से दूर गए और कॉल उठाया. फोन पर मध्य प्रदेश के उज्जैन में रह रहीं उनकी बुआ अमरजीत अरोरा थीं. बुआ ने बहुत प्रेम और मार्मिक अंदाज में समझाया कि 'बेटा, आंदोलन में राजनीतिक लोग तुम जैसे युवाओं का कंधा उपयोग कर रहे हैं, जबकि नए कृषि कानून तो किसानों के हक में हैं.' करीब 10 मिनट की बातचीत में सचदीप ने अपने तर्क दिए और बुआ ने अपने ढंग से हर सवाल का जवाब दिया. अंतत: सचदीप को समझ आ गया कि वह विपक्षी दलों का मोहरा बन गया है. उसने नारेबाजी छोड़ी, कपड़े का झोला उठाया और आंदोलन छोड़ दिल्ली से अपने शहर जालंधर लौट गया. किसान आंदोलन में राजनीतिज्ञों, खालिस्तानियों के घुसने से हो रही सिख समाज की बदनामी दरअसल, किसान आंदोलन में राजनीतिक दलों और खालिस्तानियों के घुसने से पंजाब के वास्तविक किसानों और सिख समुदाय की हो रही बदनामी ने मध्य प्रदेश के समझदार सिखों को व्यथित कर दिया है. इसलिए कुछ विवेकशील व प्रतिष्ठित सिखों ने किसान आंदोलन में राजनीतिज्ञों का मोहरा बन रहे अपने रिश्तेदार युवाओं को समझाने का बीड़ा उठाया है. ये फोन लगाकर युवाओं को तर्क व तथ्यों के साथ समझा रहे हैं और युवा भी इनकी बात सुनकर आंदोलन छोड़ घर लौट रहे हैं. अब तक जालंधर, पटियाला, अमृतसर और तरणतारण के रहने वाले ऐसे करीब 20 युवा दिल्ली से अपने घर जा चुके हैं. 
