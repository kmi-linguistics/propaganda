किसान आंदोलन के दौरान, जहां आज किसान नेता – सरकार से बातचीत के लिए पहुंचे हैं-वहीं आज आंदोलनकारी किसानों ने दिल्ली से मेरठ जाने वाले हाईवे को भी अपने क़ब्ज़े में ले लिया है. किसानों के जत्थे आज नोएडा में यूपी गेट पर जा पहुंचे और वहां सड़क पर धरने पर बैठ गए हैं. इसके पहले दिल्ली-नोएडा लिंक रोड को आवाजाही के लिए बंद किया गया था. चिल्ला बॉर्डर पर नोएडा-दिल्ली की प्रवेश सीमा पर किसान धरना दे रहे थे. इसके बाद ट्रैफिक पुलिस ने NH 24 या डीएनडी के रास्ते नोएडा से दिल्ली के लिए आवाजाही के निर्देश जारी किए थे. लेकिन सुबह 10 बजते-बजते किसानों के समूह यूपी गेट पर और एनएच 24 पर भी जा पहुंचे. इसके बाद किसानों ने सड़क क़ब्ज़ा कर ली और ये हाईवे भी बंद हो गए. इसके साथ ही दिल्ली से मेरठ का रास्ता भी बंद हो गया और यूपी की ओर से दिल्ली और नोएडा आने वाला हाईवे भी जाम हो गया है. दिल्ली ट्रैफिक पुलिस के अलर्ट के मुताबिक, स्थानीय पुलिस ने NH9 और NH24 दोनों बंद कर दिए हैं और अब ग़ाज़ियाबाद से भी आप दिल्ली या नोएडा की ओर नहीं आ सकते हैं. इस के पहले ही टिकरी, झड़ौदा, जठीखरा बॉर्डर भी बंद हो चुके थे. यूपी बॉर्डर पर जमा किसानों में यूपी, गुजरात और राजस्थान के किसानों के होने की बात कही जा रही है. अंतिम सूचना मिलने तक, किसान संगठन एम्बुलेंस जैसी आवश्यक सेवाओं के लिए रास्ता दे रहे थे. इसके कारण अधिकतर ट्रैफिक, डीएनडी की तरफ मोड़ा जाएगा और उसके नतीजे अभी से दिखने शुरू हो गए हैं. नोएडा सेक्टर 16 और आसपास ट्रैफिक की रफ्तार थम गई है. 12.30 से किसान नेताओं और सरकार के बीच बातचीत शुरू होने वाली है. 
