एक नवंबर से धान खरीद प्रारंभ करने, खरीफ सीजन 2020 में 24 क्विंटल प्रति एकड़ के हिसाब से धान खरीद करने, खुले बाजार में न्यूनतम समर्थन मूल्य में खरीदने का कानून पारित करने सहित आठ सूत्रीय मांग को लेकर छत्तीसगढ़ किसान यूनियन द्वारा गांधी मैदान में बुधवार से अनिश्चितकालीन धरना प्रदर्शन शुरू हुआ. छत्तीसगढ़ किसान यूनियन के प्रदेश संयोजक लीलाराम साहू ने कहा कि आज किसानों की हालत बद से बदतर होती जा रही है. हवा-तूफान और बारिश से किसानों की फसल खेतों में गिर गई है. इसके कारण किसानों को भारी नुकसान उठाना पड़ रहा है, ऐसे में किसान कर्ज से दबे जा रहे हैं. राज्य शासन द्वारा भी इस संबंध में उचित कदम नहीं उठाया जा रहा है. किसानों के हित को देखते हुए जल्द से जल्द उचित कदम उठाया जाए और किसानों को राहत पहुंचाई जाए. जिलाध्यक्ष घनाराम साहू ने बताया कि नौ नवंबर को जेल भरो आंदोलन कार्यक्रम आयोजित किया जाएगा. किसान यूनियन की मांगों में प्रमुख रूप से समर्थन मूल्य के नीचे लेने पर सजा का प्रावधान, केंद्र सरकार द्वारा तीन कृषि बिल को निष्प्रभावी बनाने के लिए विशेष सत्र बुलाकर प्रस्ताव पारित कराने, किसानों का सत्र 2018-19 का कर्जा माफ का लाभ दिलाने की मांग शामिल है. प्रदर्शन में जिलाध्यक्ष राम निहोरा निषाद, जिला कोषाध्यक्ष सुदर्शन ठाकुर, महासचिव महावीर साहू, ब्लॉक अध्यक्ष पुष्कल साहू ,लालचंद पटेल सहित अन्य लोग उपस्थित थे.
