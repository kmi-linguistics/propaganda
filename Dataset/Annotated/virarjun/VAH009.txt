नई दिल्ली केंद्र सरकार के साथ किसान संगठनों की बुधवार को हुई सकारात्मक वार्ता के बाद किसानों ने गुरुवार को प्रस्तावित ट्रैक्टर रैली स्थगित कर दी है. किसानों और सरकार के बीच अगले दौर की बैठक चार जनवरी को होगी. सरकार ने किसानों की चार में से दो मांगों पर सहमति जताई है. साथ ही कहा है कि जब तक कृषि कानून और न्यूनतम समर्थन मूल्य (एमएसपी) पर बात नहीं बनती, उनका प्रदर्शन जारी रहेगा. भारतीय किसान यूनियन के नेता राकेश टिकैत कहा है कि तीन नये कृषि कानून को लेकर सरकार और किसान संगठनों के बीच फिलहाल सहमति नहीं बन सकी है. ऐसे में दिल्ली बॉर्डर पर किसानों का आंदोलन जारी रहेगा लेकिन वो शांतिपूर्ण होगा. उन्होंने यह जरूर कहा कि वार्ता के दौरान सरकार के सकारात्मक रुख की वजह से उम्मीद है किसानों की अन्य मांगों पर भी बात बनेगी. इसी को ध्यान में रखते हुए आज 31 दिसम्बर को निकाले जाने वाली ट्रैक्टर रैली को फिलहाल टाल दिया गया है. राकेश टिकैत ने कहा कि अपनी मांगों को लेकर किसान सिंधु बॉर्डर पर दो जनवरी को बैठेंगे और आपस में बातचीत करेंगे. वैसे किसान इस बात पर डटे हैं कि कृषि कानून के मुद्दे पर सिर्फ संशोधन से बात नहीं बनेगी, सरकार को कानून रद्द करना पड़ेगा.
