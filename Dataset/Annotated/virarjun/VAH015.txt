नए कृषि कानूनों के खिलाफ किसानों के विरोध प्रदर्शन का समर्थन करते हुए विरोधी दल सरकार को घेरने में जुटे हैं. बहुजन समाज पार्टी की सुप्रीमो मायावती ने केन्द्र सरकार को नसीहत दी है. उन्होंने इन कानूनों पर पुनर्विचार करने को कहा है. मायावती ने रविवार को अपने ट्वीट में कहा कि केन्द्र सरकार द्वारा कृषि से सम्बन्धित हाल में लागू किए गए तीन कानूनों को लेकर अपनी असहमति जताते हुए पूरे देश में किसान काफी आक्रोशित व आन्दोलित भी हैं. उन्होंने कहा कि इसके मद्देनजर, किसानों की आम सहमति के बिना बनाए गए, इन कानूनों पर केन्द्र सरकार अगर पुनर्विचार कर ले तो बेहतर. वहीं समाजवादी पार्टी के अध्यक्ष अखिलेश यादव ने कहा कि किसानों को आतंकवादी कहकर अपमानित करना भाजपा का निकृष्टतम रूप है. ये अमीरों की पक्षधर भाजपा का खेती-खेत, छोटा-बड़ा व्यापार, दुकानदारी, सड़क, परिवहन सब कुछ, बड़े लोगों को गिरवी रखने का षड्यंत्र है. अगर भाजपा के अनुसार किसान आतंकवादी हैं तो भाजपाई उनका उगाया न खाने की कसम खाएं.
