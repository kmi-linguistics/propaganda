राष्ट्रीय लोकतांत्रिक पार्टी (आरएलपी) के संयोजक और नागौर के सांसद हनुमान बेनीवाल ने किसानों के समर्थन में अपने 'दिल्ली कूच' के तहत अलवर के विभिन्न इलाकों में सभा करते हुए ज्यादा से ज्यादा लोगों से शाहजहांपुर में हरियाणा बॉर्डर पर पहुंचने का आह्वान किया है. भाजपा-नीत राजग के घटक दल आरएलपी के संयोजक बेनीवाल ने कहा कि केन्द्र सरकार ने अगर कृषि सुधार कानूनों को वापस नहीं लिया तो समर्थन वापस लिया जाएगा. बेनीवाल ने शनिवार को कहा कि राजस्थान में वो अकेले हैं, जो भाजप-नीत राजग के साथ रहकर कृषि कानूनों का विरोध कर रहे हैं. सरकार ने नए कानून में संशोधन की बात कही है. ऐसे में साफ है कि कानून में गलती है. कानून में संशोधन संंसद में किया जाएगा, ऐसे में सरकार की किरकिरी होगी. इसलिए सरकार को तुरंत इन तीनों कानूनों को वापस ले लेना चाहिए. उन्होंने कहा कि उनका विरोध आगे भी जारी रहेगा. अगर कानून वापस नहीं लिया जाता है तो केेंद्र सरकार से समर्थन वापसी पर भी फैसला किया जाएगा. बेनीवाल ने कहा कि शनिवार को हरियाणा बॉर्डर पर बड़ी संख्या में लोग पहुंचेंगे. इसके बाद दिल्ली कूच का फैसला किया गया है. अब आर-पार की लड़ाई लड़ी जाएगी. शनिवार को दिल्ली कूच के बाद किसानों को नई ताकत मिलेगी. पूरे देश के किसानों में नए कृषि कानूनों को लेकर खासा विरोध है. देश के अन्नदाता से कोई मुकाबला नहीं कर सकता है. उन्होंने कहा कि जब पहले उन्होंने राजग से समर्थन वापस लेने की बात कही थी तब गृहमंत्री ने उनसे बातचीत कर 7 दिन का समय मांगा था, लेकिन सर्दी ज्यादा होने के कारण 5 दिन अतिरिक्त समय दिया गया. उन्होंने कहा कि संसद की तीनों समितियों से उन्होंने इस्तीफा दे दिया है. वे किसानों के साथ खड़े हैं.
