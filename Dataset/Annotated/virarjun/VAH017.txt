केंद्रीय कृषि एवं किसान कल्याण राज्यमंत्री कैलाश चौधरी ने रविवार को कांग्रेस सहित अन्य विपक्षी पार्टियों पर कृषि से संबंधित अध्यादेशों के मुद्दे पर किसानों को गुमराह करने की कोशिश का आरोप लगाया. न्यूनतम समर्थन मूल्य की व्यवस्था जारी रहने पर जोर देते हुए चौधरी ने कहा कि इन अध्यादेशों के लागू होने के बाद किसानों की आय बढ़ेगी. कांग्रेस नेता राहुल गांधी, मुख्यमंत्री अशोक गहलोत और प्रवक्ता रणदीप सुरजेवाला पर निशाना साधते हुए कृषि राज्यमंत्री ने कहा कि कांग्रेस शासित राज्यों में किसान दिवालियापन की ओर बढ़ रहा है तथा विकास में पिछड़ रहा है. उन्होंने आरोप लगाया कि राजस्थान में कांग्रेस किसानों का पूरा कर्ज माफ करने और बेरोजगार युवाओं को रोजगार भत्ता देने के वादे पूरे नहीं कर पाई है. उल्लेखनीय है कि कांग्रेस मुख्य प्रवक्ता रणदीप सुरजेवाला ने शनिवार को आरोप लगाया था कि मोदी सरकार पहले जमीन हड़पने का अध्यादेश लाई और अब खेती हड़पने के तीन कानून लाई है. इस पर केंद्रीय कृषि राज्यमंत्री ने कहा कि केंद्र सरकार ने कुछ समय पहले किसानहित एवं राष्ट्रहित में तीन अध्यादेशों को मंजूरी दी थी जिनमें किसान उपज व्यापार और वाणिज्य (संवर्धन और सुविधा) अध्यादेश, किसान (सशक्तीकरण और संरक्षण) मूल्य आश्वासन और कृषि सेवाओं पर समझौता अध्यादेश तथा आवश्यक वस्तु (संशोधन) अध्यादेश शामिल हैं. उन्होंने कहा कि किसानों को अभी तक फसलों को अपने दामों पर बेचने की स्वतंत्रता नहीं थी. उन्होंने कहा, किसानों को मंडी में जाना पड़ता था और लाइसेंस धारक उनकी फसलें खरीदते थे और वे उनकी उपज का दाम तय करते थे.
