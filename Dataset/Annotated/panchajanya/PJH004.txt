दिल्ली में गणतंत्र दिवस पर ट्रैक्टर रैली के दौरान हुई हिंसा के बाद ट्विटर ने 550 से ज्यादा अकाउंट्स को सस्पेंड किया है. ट्विटर के प्रवक्ता ने कार्रवाई पर कहा है कि इन अकाउंट्स पर लेबल भी लगाये गये हैं. हिंसा, दुर्व्यवहार और धमकियों के लिए उसके प्लेटफॉर्म पर कोई जगह नहीं है. प्रवक्ता ने आगे कहा है कि कुछ अकाउंट को लेबल किया है. इन अकाउंट्स पर पैनी नजर रखी जा रही है. तकनीक के प्रयोग और मानवीय समीक्षा के आधार पर हमने एक बड़े पैमाने पर काम किया और सैकड़ों अकाउंट्स और ट्वीट्स के खिलाफ एक्शन लिया है, जो ट्विटर के नियमों का उल्लंघन करते हैं. साथ ही 550 अकाउंट्स को सस्पेंड किया गया है, जो स्पैम के तौर पर प्लेटफॉर्म का गलत उपयोग कर रहे थे. यूजर्स से अपील करते हुये प्रवक्ता ने कहा कि यदि किसी यूजर्स को कुछ आपत्तिजनक या भड़काऊ लगता है, तो वह उस अकाउंट और ट्वीट के बारे में रिपोर्ट कर सकता है, जिसके बाद ट्विटर की टीम आगे की कार्रवाई करेगी. गौरतलब है कि गणतंत्र दिवस के दिन दिल्ली में किसानों ने ट्रैक्टर मार्च निकाला था. इस दौरान पुलिस और किसानों के बीच झड़प हुई थी. जिसमें 300 से अधिक पुलिसकर्मियों के घायल होने की सूचना है. मार्च के दौरान प्रदर्शनकारियों ने बैरिकेड तोड़कर चारों तरफ हिंसा की और सार्वजनिक संपत्ति को भी तहस-नहस किया. 
