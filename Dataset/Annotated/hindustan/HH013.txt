मुख्यमंत्री अमरिंदर सिंह ने शनिवार को कहा कि दिल्ली जा रहे किसानों पर हुए अत्याचार को लेकर जब तक हरियाणा के मुख्यमंत्री मनोहर लाल खट्टर माफी नहीं मांगते, वह उनसे बात नहीं करेंगे. बयान के अनुसार, पंजाब के मुख्यमंत्री ने उन आरोपों को खारिज किया कि खट्टर के बार-बार प्रयास करने के बावजूद किसानों के मुद्दे पर उन्होंने उनसे बात नहीं की. खट्टर से माफी की मांगने करते हुए सिंह ने कहा,‘खट्टर झूठ बोल रहे हैं कि उन्होंने मुझे पहले फोन करने का प्रयास किया और मैंने जवाब नहीं दिया. लेकिन अब, मेरे किसानों के साथ उन्होंने जो किया है, उसके बाद अगर वह 10 बार भी कॉल करें तो मैं उनसे बात नहीं करूंगा. जब तक वह माफी मांग कर यह स्वीकार नहीं कर लेते कि उन्होंने पंजाब के किसानों के साथ गलत किया है, मैं उन्हें माफ नहीं करूंगा.’ दूसरी ओर अमरिंदर सिंह ने शनिवार को किसानों से आग्रह किया है कि वे केंद्रीय गृह मंत्री अमित शाह की अपील स्वीकार करें और अपने प्रदर्शन को तय स्थल पर ले जाएं ताकि उनके मुद्दे का जल्द से जल्द समाधान होने का रास्ता निकल सके. सिंह का यह बयान केंद्रीय गृह मंत्री अमित शाह द्वारा शनिवार को किसानों से यह अपील करने के बाद आया है कि वे (किसान) विरोध प्रदर्शन करने के लिए राष्ट्रीय राजधानी के बुराड़ी मैदान में चले जाएं. साथ ही गृह मंत्री ने यह भी कहा था कि किसानों के निर्धारित स्थल पर जाते ही केंद्र सरकार उनके साथ बातचीत करने के लिए तैयार है. मुख्यमंत्री ने एक बयान में कहा कि शाह द्वारा किसानों के साथ बातचीत की पेशकश यह दर्शाता है कि केंद्र सरकार किसानों को सुनने के लिए तैयार है और यह एक स्वागतयोग्य कदम है. मुख्यमंत्री ने कहा कि कृषि कानूनों को लेकर मौजूदा गतिरोध का समाधान सिर्फ बातचीत है. 
