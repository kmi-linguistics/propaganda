किसान आंदोलन के भारत बंद से निपटने के लिए बीजेपी ने मंगलवार को आक्रामक रणनीति के साथ आंदोलनकारियों और विपक्ष पर जमकर निशाना साधा. जहां एक तरफ देशभर में किसान सड़कों पर उतरे हुए थे, वहीं, बीजेपी के कई मुख्यमंत्री और केंद्रीय मंत्री विभिन्न टीवी चैनलों के जरिए सरकार के किसान हितेषी कदमों का बखान कर रहे थे. इन नेताओं ने विपक्ष के रवैये की तीखी आलोचना करते हुए किसानों को कृषि कानूनों के बारे में सकारात्मक चीजें समझाईं. किसान आंदोलन के दौरान विभिन्न किसान संगठनों द्वारा मंगलवार को बुलाए गए भारत बंद से निपटने के लिए जहां केंद्र सरकार से लेकर राज्य सरकारें चौकस रहीं, वहीं बीजेपी ने आंदोलन के समय 11 बजे से तीन बजे के बीच मीडिया के जरिए अपनी बात को पुरजोर ढंग से रखा. विभिन्न टीवी चैनलों पर भाजपा के नेता जमे रहे और उन्होंने मोदी सरकार के किसान हितेषी विधेयक कानूनों की जमकर वकालत की और किसान आंदोलन की राजनीति कर रहे विपक्षी दलों पर निशाना साधा.  इस दौरान जिन नेताओं ने मोर्चा संभाला उनमें मध्य प्रदेश के मुख्यमंत्री शिवराज सिंह चौहान, उत्तराखंड के मुख्यमंत्री त्रिवेंद्र रावत, हिमाचल प्रदेश के मुख्यमंत्री जयराम ठाकुर, केंद्रीय मंत्री प्रकाश जावड़ेकर, स्मृति ईरानी, नरेंद्र सिंह तोमर, रविशंकर प्रसाद, मुख्तार अब्बास नकवी, गिरिराज सिंह आदि शामिल रहे. इस बीच हरियाणा के मुख्यमंत्री मनोहर लाल खट्टर ने केंद्रीय कृषि मंत्री नरेंद्र सिंह तोमर से मुलाकात की और आंदोलन को लेकर महत्वपूर्ण चर्चा की. गौरतलब है कि हरियाणा इस आंदोलन से सबसे ज्यादा प्रभावित है. क्योंकि पंजाब से आए किसान हरियाणा होकर ही दिल्ली की सीमाओं पर जमे हुए हैं. हरियाणा के में भाजपा के सहयोगी जेजेपी की दिक्कत भी बढ़ी है और उससे खट्टर सरकार दबाव में है. यह भी पढ़ें: अमित शाह से मिलने जा रहे किसान बोले- सिर्फ हां या नहीं में चाहिए जवाबभारत बंद से एक दिन में 30 हजार करोड़ रुपये का झटकाएक दिन के भारत बंद से देश में करीब 25 से 30 हजार करोड़ रुपये का नुकसान होने की आशंका है. विशेषज्ञों की राय में इससे आम लोगों से ज्यादा नुकसान दिहाड़ी कामगारों पर पड़ेगा जिसकी भरपाई संभव नहीं हो पाएगी. वहीं बाकी का नुकसान आने वाले दिनों में पूरा किया जा सकेगा. पूर्व सांख्यिकीविद और आर्थिक मामलों को जानकार प्रणव सेन ने ‘हिन्दुस्तान’ को बताया है कि आम तौर पर एक दिन कारोबार ठप हुआ तो 25-30 हजार करोड़ रुपये का नुकसान देखा जाता है. उन्होंने कहा कि भारत बंद किसानों के आंदोलन का बड़े स्तर पर एक सांकेतिक प्रदर्शन है ऐसे में इससे बहुत बड़ा नुकसान नहीं होगा. 
