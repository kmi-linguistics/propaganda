केंद्र सरकार के नए कृषि कानूनों के खिलाफ पिछले 11 दिन से देश की राजधानी दिल्ली में प्रदर्शन कर रहे किसानों के लिए समर्थन बढ़ता जा रहा है. राजनीतिक दलों और मनोरंजन जगत के साथ अब खेल की दुनिया से भी किसानों के लिए आवाज उठनी शुरू हो गई है. इस कड़ी में 30 खिलाड़ी अपने अवॉर्ड को वापस करने के लिए सोमवार को राष्ट्रपति भवन की तरफ बढ़े, लेकिन दिल्ली पुलिस ने उन्हें बीच रास्ते में ही रोक दिया. किसान आंदोलन के समर्थन में ये सभी खिलाड़ी राष्ट्रपति से मिलकर उन्हें अपना अवॉर्ड वापस करना चाहते थे. इन 30 खिलाड़ियों में शामिल पहलवान करतार सिंह ने समाचार एजेंसी एएनआई से बातचीत में कहा किे उऩके साथ पंजाह और कुछ अन्य राज्यों के खिलाड़ी अपना अवॉर्ड वापस करना चाहते हैं. किसानों ने चेतावनी दी है कि अगर उनकी मांगें नहीं मांगी गई तो वे अपना विरोध प्रदर्शन तेज करेंगे और राष्ट्रीय राजधानी पहुंचने वाले मार्गों को बंद कर देंगे. सरकार और प्रदर्शन कर रहे किसान संगठनों के बीच अब तक की वार्ता विफल रही है और इसकी छठे दौर की वार्ता बुधवार को होनी है. जनता से किसानों की अपील, 'भारत बंद' का समर्थन करेंकेंद्र सरकार के नए कृषि कानूनों के खिलाफ पिछले 11 दिन से प्रदर्शन कर रहे किसानों ने जनता से अपील की है कि वे मंगलवार (8 दिसंबर) को आहूत 'भारत बंद' को अपना समर्थन दें. भारत बंद को विभिन्न राजनीतिक पार्टियों द्वारा समर्थन देने के कदम का भी किसानों ने स्वागत किया है. किसान केंद्र सरकार से नए कृषि कानूनों को वापस लेने की मांग कर रहे हैं. कांग्रेस, आम आदमी पार्टी, समाजवादी पार्टी, बहुजन समाज पार्टी, राष्ट्रवादी कांग्रेस पार्टी, माकपा और द्रमुक ने भारत बंद को अपना समर्थन दिया है. दिल्ली पुलिस ने एहतियात के तौर पर हरियाणा और उत्तर प्रदेश से लगती सीमाओं पर तैनाती बढ़ा दी है और सुरक्षा के पुख्ता इंतजाम किए हैं. दिल्ली यातायात पुलिस ने ट्वीट करके सिंघू, औचंदी, पियाओ मनीयारी और मंगेश बॉर्डर के बंद होने की जानकारी दी है. टिकरी और झरोदा बॉर्डर भी बंद है. यातायात पुलिस ने कहा कि राष्ट्रीय राजमार्ग-44 भी दोनों तरफ से बंद है इसलिए इस मार्ग पर यात्रा कर रहे लोगों से वैकल्पिक लामपुर, साफियाबाद, सफोली बॉर्डरों से यात्रा करने की सलाह दी जाती है. वहीं मुकरबा और जीटीके रोड पर भी यातायात को मोड़ा गया है. वहीं नोएडा की ओर जाने वाले लोगों को डीएनडी से जाने की सलाह दी गई है क्योंकि नोएडा लिंड रोड पर चिल्ला बॉर्डर भी यातायात के लिए बंद है. यातायात पुलिस ने कहा, ''लोगों को दिल्ली आने के लिए एनएच-24 का इस्तेमाल करने से बचने की सलाह दी जाती है और इसके बदले अप्सरा/भोपरा/डीएनडी के जरिए दिल्ली आने की सलाह दी जाती है.
