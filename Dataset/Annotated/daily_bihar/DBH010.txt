केंद्रीय ट्रेड यूनियन (Trade Union Strike) के आह्वान पर गुरुवार को आयोजित एक दिवसीय हड़ताल का असर बिहार में दिखने लगा है. हड़ताल का असर पटना (Patna) समेत राज्य के अन्य इलाकों के बैंक, बीएसएनएल, आयकर कार्यालय पर भी पड़ेगा. इस हड़ताल में स्टेट बैंक और प्राइवेट बैंकों की शाखाओं को छोड़कर तमाम व्यावसायिक बैंक, ग्रामीण बैंक और कोऑपरेटिव बैंकों के ज्यादातर कर्मचारी शामिल हो रहे हैं. गुरुवार की सुबह पटना से सटे वैशाली जिले में भी ट्रेड यूनियन की हड़ताल का व्यापक असर दिखने लगा है. जिले के भगवानपुर में केंद्रीय ट्रेड यूनियनों के भारत बंद के समर्थन में राजद कार्यकर्ताओं ने सड़क पर उतर कर जमकर विरोध प्रदर्शन किया. इस दौरान राजद कार्यकर्ता एनएच 22 पर मवेशियों के साथ प्रदर्शन करते नजर आए. वहीं सड़क पर आगजनी की और एनएच 22 को जाम कर दिया. प्रदर्शनकारी लगातार सरकार विरोधी नारे लगा रहे थे. सड़क जाम के चलते हाजीपुर-मुजफ़्फरपुर मार्ग पर वाहनों का परिचालन ठप हो गया. प्रदर्शनकारियों के सड़क पर जमा होने की वजह से दोनों तरफ गाड़ियों की कतार दिखने लगी. इस दौरान पार्टी के कार्यकर्ताओं ने सड़क पर दीपक जलाए और केंद्र सरकार के महंगाई, भ्रष्टाचार, बेरोजगारी और महिला अत्याचार के खिलाफ जोरदार नारेबाजी की. आपको बता दें कि ट्रेड यूनियनों के आह्वान पर आज बुलाई गई इस देशव्‍यापी हड़ताल में 10 केंद्रीय श्रमिक संगठनों और राज्यों के कर्मचारी संगठन समेत संगठित और असंगठित क्षेत्र के संगठनों के शामिल हैं. पूरे देश में इस बंद को सफल बनाने के लिए श्रमिक और अन्‍य कर्मचारी संगठन लगातार तैयारी कर रहे थे. बिहार के अलावा देश के कई अन्य राज्यों में भी श्रमिक संगठन हड़ताल पर हैं.
