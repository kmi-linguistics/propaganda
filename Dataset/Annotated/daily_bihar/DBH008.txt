भारत बंद के दौरान बिहार के आरा और जहानाबाद में सड़क पर उतरे लोगों का उत्पात देखने को मिला है. आरा में पूर्वी गुमटी के पास बंद समर्थकों ने एक अल्टो कार का शीशा तोड़ दिया तो वहीं जहानाबाद में भारत बंद के दौरान महागठबंधन कार्यकर्ताओं ने कई वाहनों के टायरों की हवा निकाल दी. मौके पर तैनात पुलिसकर्मियों ने टायरों से हवा निकालने मामले ने एक युवक को पकड़ा तो बंद समर्थक पुलिस से उलझ गए और नौबत हाथापाई तक की आ गई. कृषि कानून (Farmer Bill) के खिलाफ विभिन्न दलों ने किसानों के समर्थन में मंगलवार को भारत बंद (Bharat Bandh) के ऐलान का समर्थन किया है. बिहार में भी इस बंद का खासा असर देखने को मिल रहा है. किसानों के समर्थन में कई राजनीतिक दल और ट्रेड यूनियन हैं. बिहार के लगभग सभी जिलों में सुबह से ही बंद समर्थक सड़कों पर उतर आए हैं. वैशाली के भगवानपुर में भारत बंद समर्थकों द्वारा एनएच-22 जाम किए जाने के कारण शादी कर लौट रहे दूल्हा-दुल्हन की गाड़ी भी जाम में फंसी नजर आई. हाजीपुर में शादी संपन्न होने के बाद मुजफ्फरपुर लौट रहे दूल्हा-दुल्हन का वाहन भी जाम में फंस गया, जिसके चलते दूल्हा-दुल्हन को भारी कठिनाइयों का सामना करना पड़ा है. इस दौरान बंद समर्थकों ने सड़क पर आगजनी की है और कृषि बिल के विरोध में प्रदर्शन कर रहे हैं जिसके चलते हाजीपुर-मुजफ्फरपुर मार्ग पर वाहनों का परिचालन ठप्प है और इस बीच दूल्हा दुल्हन की गाड़ी भी फंसी नजर आ रही है. जाम में फंसे दूल्हे का कहना है कि जाम होने के कारण उन्हें कठिनाइयों का सामना करना पड़ रहा है, लेकिन कोई सुनने वाला नहीं है. वैशाली से विवाह के बाद अपनी दुल्हन संग लौट रहे दूल्हे को एक तरफ जाम से परेशानी हो रही थी तो दूसरी तरफ रिसेप्शन पार्टी में विलंब की भी चिंता सता रही थी.
