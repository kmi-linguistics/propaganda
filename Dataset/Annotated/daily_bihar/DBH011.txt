कभी अपने को छोटे भाई तेजस्वी यादव का कृष्ण बताने वाले तेज प्रताप यादव शुक्रवार को खुद अर्जुन की भूमिका में नजर आए. मौका था कृषि बिल के विरोध में पटना की सड़कों पर प्रदर्शन करने का. पूर्व मुख्यमंत्री राबड़ी देवी के आवास से तेजस्वी के नेतृत्व में निकले काफिले में सबसे आगे चल रहे ट्रैक्टर की ड्राइविंग सीट पर तेजस्वी खुद बैठे हुए थे. उनके हाथ धीरे-धीरे स्टेयरिंग को घुमा रहे थे. कृषि बिल के विरोध में नारे लगाते हुए राजद कार्यकर्ताओं और नेताओं का हुजूम धीरे-धीरे आगे बढ़ रहा था. कुछ दूर चलने के बाद ही तेजप्रताप ने जुलूस को ज्वाइन कर लिया. वह तत्काल उसी ट्रैक्टर की छत पर चढ़ बैठे जिसे तेजस्वी चला रहे थे. उसके बाद कार्यकर्ताओं में जैसे अलग तरह का उत्साह आ गया. तेजस्वी और तेजप्रताप जिंदाबाद के नारों से पूरा माहौल गूंज उठा. जैसे ही तेजप्रताप ट्रैक्टर की छत पर बैठे सारे कैमरों का फोकस उनकी ओर हो गया. वह ट्रैक्टर की छत पर एक अलग ही अंदाज में बैठे थे. उस अंदाज को देखकर उनके पिता और राजद अध्यक्ष लालू प्रसाद यादव की याद ताजा हो गई. किसी को उम्मीद नहीं थी कि तेजप्रताप ऐसा करेंगे. तेजप्रताप की इस हरकत पर आने-जाने वाले सभी लोगों की नजर उनकी ओर खिंच गई. चूंकि अभी समय ऑफिस जाने का था इसलिए सड़क पर काफी संख्या में भीड़ दिख रही थी. सभी लोग अचानक अपनी जगह पर ठहरकर ट्रैक्टर पर उकड़ू बैठे तेजप्रताप को देखने लगे. लोगों को उम्मीद थी कि तेजप्रताप कुछ भाषण भी देंगे, लेकिन वे आगे बढ़ते गए. 
