किसानों द्वारा बुलाए गए भारत बंद (Bharat Bandh) के दौरान जबरन दुकानों को बंद करवाने वाले दारोगा और बदालीखेड़ा चौकी प्रभारी राम सुधार यादव को पुलिस कमिशनर डीके ठाकुर ने सस्पेंड कर दिया है. मंगलवार को भारत बंद के दौरान दारोगा राम सुधार यादव सरोजिनीनगर में जबर दुकानों को बंद करवा रहे थे, जिसका वीडियो सोशल मीडिया पर वायरल हुआ था. सरोजनी नगर में कुछ दुकानदारों ने बदालीखेड़ा बीट इंचार्ज पर जबरन दुकानें बंद करवाने का आरोप लगाया. एयरपोर्ट वीआईपी चौराहे पर एक मिठाई दुकान संचालक द्वारा दारोगा पर लगाए गए इस आरोप के बाद उसे सस्पेंड कर दिया गया. गौरतलब है कि बंद के बावजूद राजधानी लखनऊ में सभी अहम बाजार खुले रहे. कई जगह तो मंगलवार को साप्ताहिक बंदी थी, बावजूद इसके दुकानें खुली रहीं. यही हाल लखनऊ के ग्रामीण क्षेत्रों का रहा. बीकेटी और इन्तौजा में ज्यादातर दुकानें खुली रहीं. दरअसल, पुलिस की बेहतर रणनीति से राजधानी में शांति-व्यवस्था कायम रही. कृषि कानून के विरोध में सियासी दलों के विरोध प्रदर्शन के बीच ज्यादातर किसान भारत बंद से दूर अपने खेतों में जोताई-बुवाई करते नजर आए. ग्रामीण क्षेत्रों में भारत बंद का असर न के बराबर दिखा. इतना जरूर था कि सियासी दल सड़कों पर उतरे, लेकिन पुलिस की मुस्तैदी से उन्हें खदेड़ दिया गया.
