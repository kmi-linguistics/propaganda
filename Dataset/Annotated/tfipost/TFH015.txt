लखनऊ, 9 दिसबर (आईएएनएस). उत्तर प्रदेश कांग्रेस कमेटी के अध्यक्ष अजय कुमार लल्लू ने कहा कि 14 दिनों से पूरे देश के लाखों किसान खुले असमान में सड़कों पर बैठे हैं. सरकार को अंहकार त्याग कर उनकी मांगों का समाधान करना चाहिए. अजय कुमार लल्लू ने बुधवार को यहां अपने जारी बयान में कहा कि, लगातार 14 दिनों से पूरे देश के लाखों अन्नदाता किसान देश की राजधानी के बॉर्डर में खुले आसमान में सड़कों पर बैठे हैं. सरकार अपने अहंकार से बाहर आने को तैयार नहीं है. जबकि सरकार को चाहिए कि अन्नदाता किसानों की मांगों को तुरन्त सरकार स्वीकार करे. उन्होंने कहा कि, 16 जनपदों के संगठन सृजन अभियान के तहत अपने दौरे के दौरान न्याय पंचायत स्तर के किसानों से बात करने के उपरान्त एक बात समान रूप से उभर कर आयी कि प्रदेश के किसी भी जनपद में किसानों को सरकार द्वारा घोषित न्यूनतम समर्थन मूल्य पर धान की खरीद नहीं की जा सकी है. परिणामस्वरूप किसानों को अपनी खून पसीने से तैयार उपज को औने-पौने दामों पर बिचैलियों के हाथों बेंचने के लिए विवश होना पड़ा. लल्लू ने कहा कि, गन्ना पेराई सत्र शुरू हुए एक माह से अधिक बीत जाने के बाद भी अभी तक गन्ने का न्यूनतम समर्थन मूल्य (वर्ष 2020-21) घोषित नहीं किया गया, जिसके चलते किसानों को भारी लागत लगाने के बाद अपनी फसल नुकसान में बेंचनी पड़ रही है.
