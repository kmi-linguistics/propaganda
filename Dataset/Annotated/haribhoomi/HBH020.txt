किसान बिल को लेकर लगातार मोदी सरकार पर विपक्षी दल कड़े तेवर दिखा रहा है. बसपा सुप्रीमो मायावती के बाद अब सपा प्रमुख अखिलेश यादव भी मोदी सरकार के खिलाफ किसानों का समर्थन करते दिख रहे हैं. समाजवादी पार्टी के प्रमुख अखिलेश यादव ने कहा कि ये बिल किसान विरोधी है. इससे किसानों का शोषण होना तय है. सपा प्रमुख अखिलेश यादव ने आज ट्वीट कर लिखा कि भाजपा सरकार खेती को अमीरों के हाथों गिरवी रखने के लिए शोषणकारी विधेयक लाई है. ये खेतों की मेड़ तोड़ने का षड्यंत्र है और साथ ही एमएसपी सुनिश्चित करने वाली मंडियों के धीरे-धीरे खात्मे का भी. भविष्य में किसानों की उपज का उचित दाम भी छिन जाएगा और वो अपनी ही जमीन पर मजदूर बन जाएंगे. अखिलेश यादवन ने आगे कहा कि हमारी पार्टी लगातार प्रदेश में बढ़ती महंगाई और बेरोजगारी के विरोध करती रहती है. योगी सरकार ने लाठी उठाकर हमारे कार्यकर्ताओं को उठाया जो ठीक नहीं. वहीं दूसरी तरफ बसपा सुप्रीमो मायावती ने अपना रुख स्पष्ट किया है. उन्होंने कहा कि सरकार को ध्यान देना चाहिए कि देश का किसान क्या चाहता है. जानकारी के लिए बता दें कि लोकसभा से किसान बिल पास होने के बाद ही लगातार मोदी सरकार के इस बिल का पुरजोर विरोध हो रहा है. लखनऊ में कई स्थानों समेत प्रदेशभर में प्रदर्शन किए जा रहे हैं. मोदी सरकार के इस कानून का जगह-जगह विरोध हो रहा है. कांग्रेस पार्टी लगातार सरकार पर निशाना साध रही है.
