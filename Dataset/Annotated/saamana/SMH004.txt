दिल्ली में सर्दी जैसे-जैसे तेज हो रही है, वैसे आंदोलन भी उग्र हो रहा है. किसान-सरकार के बीच अभी तक नहीं निकले कोई नतीजे के कारण गतिरोध और बढ़ गया है. किसानों ने अब सरकार के बातचीत के प्रस्ताव को ठुकरा दिया है. रविवार को हरियाणा व पंजाब से दो हजार ट्रैक्टर-ट्राली चक्का जाम के लिए राजधानी की सीमाओं में पहुंच. दिल्ली के आसपास के सभी राष्ट्रीय राज्यमार्गों पर आंदोलित किसानों ने अपना डेरा जमा दिया है. बीच सड़कों पर लंगर लगाया हुआ है. रास्तों पर बेतरतीब ट्रैक्टरों को खड़ा करके आने वाले रास्तों को अवरुद्ध कर दिया है. किसानों का काफिला घटने के जगह बढ़ता ही जा रहा है. आंदोलन के जत्थे में रविवार को हजारों किसान और जुड़ गए. बढ़ता जत्था देख सरकार के भी हाथ पांव फूले पड़े हैं. स्तिथि दिनों दिन बेकाबू होती जा रही है बावजूद इसके सरकार अपने फैसले से पीछे हटने को राजी नहीं. आंदोलन को लेकर शाम के वक्त गृह मंत्रालय में अधिकारों के बीच मंत्रणा भी और किसानों के साथ आगे की बातचीत को लेकर मसौदा भी बना. वहीं, भाकियू प्रवक्ता राकेश टिकैत ने ‘दोपहर का सामना’ के साथ बात करते हुए कहा कि ऐसी बातों-मुलाकातों का क्या फायदा जिसका कोई मतलब न हो. सरकार के साथ हमने जो प्रस्ताव पहली मीटिंग में रखे थे, वही बाकी मीटिंग्स में रखे. उन्होंने कहा बातचीत के नाम पर सरकार अपना और हमारा समय बर्बाद कर रही है.
