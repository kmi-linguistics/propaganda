किसान आंदोलन थमने के आसार नजर नहीं आ रहे हैं. पंजाब-हरियाणा के बाद अब राजस्थान के किसान भी इस रण में कूद पड़े हैं. राजस्थान के किसान भी अब केंद्र सरकार की नीतियों के खिलाफ रोड जाम करने के साथ दिल्ली कूच कर रहे हैं. बता दें कि पहले राजस्थान में किसान आंदोलन भले ही हल्का रहा हो, लेकिन कल रविवार को आंदोलन ने गति पकड़ ली. रविवार को किसानों ने जयपुर-दिल्ली हाइवे पर बड़ा जाम लगा दिया. मिली जानकारी के अनुसार राजस्थान हरियाणा शाहजहांपुर पर किसानों ने ये जाम लगा दिया. किसानों की ओर से नेशनल हाइवे को रोकने के बाद अब वहां स्थिति यह है कि एनएच पर लंबा जाम लग गया है. बता दें कि शाहजहांपुर मार्ग पर डटे हुए राजस्थान और हरियाणा के किसानों की ओर से राष्ट्रीय राजमार्ग को रोकने के चलते वहां यातायात बाधित हो रहा है. इधर बहरोड़ से वाहनों को डायवर्ट किया जा रहा है. हाइवे पर सुबह से ही किसानों की संख्या बढ़ रही है. अभी आलम यह है कि हाइवे पर भारी संख्या में किसान जमा हो गए हैं, लिहाजा नेशनल हाइवे पर लंबा जाम लग गया है. आपको बता दें कि दिल्ली-जयपुर मार्ग को जोड़ने वाले शाहजहांपुर टोल के पास किसान संगठनों के अलावा अन्य सामाजिक संगठन के लोग भी एकत्रित हो रहे हैं. सुबह से ही लोगों के आने का सिलसिला जारी है. इधर सामाजिक कार्यकर्ता मेधा पाटकर व स्वराज इंडिया के राष्ट्रीय अध्यक्ष योगेंद्र यादव के नेतृत्व में किसानों ने दिल्ली के लिए कूच कर दिया है. मौके पर भारी पुलिस बल भी तैनात है. लिहाजा अब जाम और सामाजिक कार्यकर्ता तथा किसानों नेताओं के दिल्ली कूच के साथ ही स्थिति तनावपूर्ण सी होती दिख रही है.
