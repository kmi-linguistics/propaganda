देश की सीमा पर पाकिस्तान की गोलीबारी में एक तरफ हिंदुस्थान के जवान शहीद हो रहे हैं तो दूसरी तरफ कृषि कानून के विरोध में दिल्ली की सीमा पर पिछले १३ दिनों से अत्यंत प्रतिकूल परिस्थिति में मजबूती के साथ बैठे १३ किसान इस आंदोलन में शहीद हो गए हैं. इसके चलते केंद्र की मोदी सरकार के विरोध में किसानों का आक्रोश और बढ़ गया है. ऐसी जानकारी संयुक्त किसान मोर्चा के महाराष्ट्र समन्वयक एवं सांगली जिला स्थित तासगाव के किसान नेता संदीप गिड्डे ने नई दिल्ली से फोन पर दी. संदीप गिड्डे ने बताया कि नई दिल्ली में फिलहाल तापमान ४ से ५ डिग्री सेल्सियस तक नीचे आ गया है. इस कड़ाके की ठंड में ८ वर्ष के किसान पुत्र समेत ८० वर्ष तक की आयु के किसानों ने आंदोलन में हिस्सा लिया है. कड़ाके की ठंड, खुली रात में रहना, सुबह की ठंडी हवा और उसमें भी ठंडे पानी से स्नान करना, ऐसी प्रतिकूल स्थिति के कारण अब तक ७ किसानों की हृदयविकार से मृत्यु हो चुकी है. इस तरह अब तक इस आंदोलन में १३ किसान शहीद हो चुके हैं. देश के कई किसान ट्रैक्टर लिए दिल्ली की सीमा पर आए हैं. इस ट्रैक्टर की मरम्मत के लिए एक किसान को ले जाया गया था. इस ट्रैक्टर में लगी आग के कारण मैकेनिक किसान की मौत हो गई. कुछ दिन पहले पुलिस ने वॉटरवैâनन से किसानों पर पानी का फव्वारा मारा था, उसमें एक किसान की मौत हो गई. बीच में एक ट्रैक्टर की दुर्घटना हुई, जिसमें एक किसान की मृत्यु हो गई, फिर भी किसान इस आंदोलन में मजबूती के साथ डटे हुए हैं, ऐसी जानकारी संदीप गिड्डे ने दी. सिंधु बॉर्डर पर दाग!नई दिल्ली. कृषि कानूनों के खिलाफ कल हिंदुस्थान बंद का आयोजन किया गया था. किसानों के बंद को आम लोगों का भरपूर साथ मिला. मगर इस बीच कल सुबह एक बुरी खबर ने दिल्ली में माहौल गमगीन बना दिया. दिल्ली के सिंधु बॉर्डर पर एक दाग लग गया. वहां अल सुबह एक आंदोलनत किसान के निधन की खबर आई. चर्चा है कि इस नौजवान किसान की ठंड लगने से मौत हो गई. बता दें कि सर्द मौसम में भी आंदोलनकारी किसान दिल्ली बॉर्डर पर डटे हुए हैं. सिंधु बॉर्डर पर चल रहे आंदोलन में टीडीआई सिटी के सामने एक किसान की मौत हुई है. मौके पर पहुंची पुलिस ने किसान के शव को पोस्टमार्टम के लिए भेज दिया. बताया जा रहा है कि मृतक किसान का नाम अजय है और उसकी उम्र ३२ साल थी. वह सोनीपत के बरोदा का रहने वाला था. अजय ठेके पर जमीन लेकर खेती करता था. आंदोलन में वह भी हिस्सा ले रहा था. रात को खाना खाकर सोया था और सुबह नहीं उठा. इस घटना पर परिजनों ने कहा कि उसकी ठंड के कारण मौत हुई है. बता दें कि तीन कृषि कानूनों समेत कई मांगों को लेकर दिल्ली के अलग-अलग बॉर्डर पर किसान पिछले १३ दिनों से डटे हुए हैं. हजारों की संख्या में किसान अपने ट्रैक्टर में ही रातें काट रहे हैं. सर्द मौसम में भी किसानों का हौसला बुलंद है. सिंधु, टिकरी, गाजीपुर और चिल्ला बॉर्डर पर किसानों का हुजूम इकट्ठा है, जिन्हें विपक्ष का भी समर्थन मिल रहा है. कृषि कानून पर गतिरोध कम करने के लिए सरकार और किसानों के बीच पांच राउंड की वार्ता हो चुकी है. आज छठे राउंड की बात होनी है.
