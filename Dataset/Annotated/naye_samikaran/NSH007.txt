कृषि कानूनों का विरोध कर रहे किसानों से मिलने गाजीपुर बॉर्डर जा रहे आठ विपक्षी नेताओं को दिल्ली पुलिस ने रोक दिया है. गाजीपुर बॉर्डर पर बैरिकेडिंग भी बढ़ा दी गई है. हालांकि सड़कों पर लगाई गईं कीलें उखाड़ दी गई हैं. विपक्षी दलों के नेताओं में शिरोमणि अकाली दल की हरसिमरत कौर बादल, एनसीपी की सांसद सुप्रिया सुले, डीएमके की एम कनिमोझी भी शामिल हैं. इन नेताओं को किसानों से मिलने नहीं दिया जा रहा है. पूर्व केंद्रीय मंत्री हरसिमरत कौर ने कहा कि हम आठ-दस पार्टियां किसानों से मिलने गाजीपुर बॉर्डर पर आए हैं. जहां पर 13 लेवल की बैरिकेडिंग की गई है. हमें किसानों से मिलने नहीं दिया जा रहा है. इतना तो हिंदुस्तान के अंदर पाकिस्तान बॉर्डर पर भी नहीं है. हमें संसद में भी इस मुद्दे को उठाने का मौका नहीं दिया जा रहा है.
