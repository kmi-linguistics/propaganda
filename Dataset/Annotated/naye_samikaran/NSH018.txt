किसानों ने संयुक्त किसान मोर्चा के नेतृत्व में दिल्ली के बॉर्डर पर धरना शुरू किया था. 100 दिन पूरे होने पर छह मार्च को केएमपी एक्सप्रेसवे की पांच घंटे की नाकाबंदी के साथ-साथ काला दिवस के रूप में मनाए जाने की तैयारी की गई है. केंद्रीय कृषि कानूनों के खिलाफ खिलाफ किसान आज केएमपी-केजीपी एक्सप्रेसवे पर सुबह 11 से शाम चार बजे तक जामकर धरना-प्रदर्शन कर रहे हैं. ऐसे में यहां के ट्रैफिक पर असर पड़ रहा है. हालांकि किसानों ने ऐलान किया है कि सेना, पुलिस, डाक-तार, ऐंबुलेंस, स्कूल बस, फायर बिग्रेड जैसी जरूरी सेवाओं के वाहनों को नहीं रोका जाएगा. आंदोलन को देखते हुए पुलिस ने दिल्ली-मथुरा नेशनल हाइवे समेत आठ जगहों पर रूट डायवर्ट करने की घोषणा की है. फरीदाबाद से पलवल के बीच भारी संख्या में विभिन्न नाकों पर पुलिस तैनात रहेगी. कृषि कानूनों के खिलाफ किसान आंदोलन को कल ही 100 दिन पूरे हो गए. किसानों ने स्पष्ट किया कि कृषि कानून वापस और एमएसपी गारंटी बिल बनाए जाने पर ही आंदोलन समाप्त होगा और किसान वापस जाएंगे. जिले में आठ स्थानों पर रूट डायवर्ट किया जाएगा. नेशनल हाइवे पर दुधौला मोड़, दिल्ली गेट, आगरा चौक, रहराना मोड़, बाबरी मोड़ के साथ-साथ केएमपी-केजीपी के एक्सचेंज पॉइंट से वाहनों को डायवर्ट किया जाएगा. केएमपी पर आने वाली भारी वाहनों को नूंह बॉर्डर, केजीपी से आने वाले भारी वाहनों को फरीदाबाद बॉर्डर और नैशनल हाइवे पर करमन और गदपुरी बॉर्डर पर रोका जाएगा. केएमपी-केजीपी एक्सप्रेसवे पर पुलिस ने सुरक्षा व्यवस्था कड़ी की है. एसपी दीपक गहलावत ने बताया कि धरना स्थल पर डीएसपी विजयपाल, केएमपी और केजीपी पर डीएसपी सतेन्द्र व डीएसपी यशपाल पुलिस बल के साथ मौजूद हैं. जिला पुलिस के अलावा आरएएफ व अर्ध सैनिक बल तैनात है. दंगारोधी सामान के साथ जिला पुलिस मौजूद है. फरीदाबाद से आते समय गदपुरी बॉर्डर, दुधौला मोड़, करमन बॉर्डर, बाबरी मोड़, असावटा मोड़, आगरा चौक पर नाकेबंदी है. केजीपी पर गांव जलहाका के नजदीक, केएमपी पर नूंह बॉर्डर के समीप पुलिस बल तैनात किया गया है. केएमपी-केजीपी जाम करवाने के लिए सोशल मीडिया पर पोस्ट भेजे वालों के खिलाफ पुलिस कार्रवाई करेगी. दंगा भड़काने और कानून व्यवस्था को खराब करने वाली वाली पोस्ट की निगरानी के लिए पुलिस टीम नियुक्त कर दी गई है. हाईवे जाम करने के दौरान पुलिस उन लोगों को भी अरेस्ट कर सकती है, जिनके खिलाफ दिल्ली कूच के दौरान बीती 26 जनवरी को मुकदमा दर्ज किया गया था.
