लखनऊ के इंदिरा नगर के ए-ब्लाक में नौकर रहमान ने चार साल की बच्ची को एक कमरे में बंद कर दिया और उसके बाद महिला के साथ बलात्कार का प्रयास किया। महिला ने जब तेज आवाज में शोर मचाया तो वह घबड़ाकर मौके से फरार हो गया। महिला के पति जब शाम को आफिस से लौटे तब पीड़ित पत्नी ने घटना की जानकारी दी। बीते शनिवार को थाना गाजीपुर में इस घटना की एफआईआर दर्ज की गई है। पीड़िता के मुताबिक़, रात के साढ़े नौ बजे रहमान बेडरूम में घुस आया और आपत्तिजनक हरकतें करने लगा। जब पीड़िता ने इसका विरोध किया तो उसने चार वर्ष की बच्ची को खींचकर दूसरे कमरे में बंद कर दिया। रहमान ने धमकी दी कि शोर मचाने पर वह जान से मार देगा। मगर पीड़ित महिला ने शोर मचाया। जिसकी वजह से रहमान को भागना पड़ा। भागते समय रहमान ने घर के बाहर ताला बंद कर दिया था। पड़ोसियों की मदद से ताला खोला गया।
 
लखनऊ के थाना गाजीपुर के इन्स्पेक्टर बृजेश कुमार सिंह ने बताया, “ पीड़ित महिला सरकारी विभाग में नौकरी करती हैं और उनके पति रेलवे में अधिकारी हैं। कालोनी के पास बस्ती में रहने वाली एक महिला पिछले कुछ महीने से इन लोगों के घर पर काम करने आती थी। उस महिला ने कुछ दिन पहले यह बताया कि उसका भाई रहमान, लॉक डाउन की वजह से बेरोजगार हो गया है। इस दंपत्ति ने रहमान को भी काम पर रख लिया। लेकिन मौका पाकर उसने इस तरह की घटना को अंजाम देने की कोशिश की। घटना की एफआईआर दर्ज करके आवश्यक कार्रवाई की जा रही है।”


