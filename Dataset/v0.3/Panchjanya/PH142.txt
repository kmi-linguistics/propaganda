शबरीमला मंदिर के संदर्भ में इन दिनों अनेक तरह की बातें हो रही हैं। एक व्यक्ति ने कहा,‘‘सर्वोच्च न्यायालय के पूर्व मुख्य न्यायाधीश दीपक मिश्रा को यदि अयप्पा मंदिर के बारे में पूरी जानकारी होती और कभी उन्होंने शबरीमला में भगवान अयप्पा के दर्शन किए होते तो शायद यह फैसला नहीं सुनाया गया होता।’’ दिल्ली में कई दशकों से बसी आयुर्वेद और केरल चिकित्सा पद्धति विशेषज्ञ डॉ. सुधा अशोकन किताबी ज्ञान और लोक आस्था के बीच की दूरी को इसका कारण बताते हुए कहती हैं, ‘‘भगवान अयप्पा का मंदिर सदियों से जिन नियमों का पालन करता आया है वही बना रहना चाहिए। यह लाखों भक्तों की आस्था का प्रश्न है।’’ दिल्ली के सफदरजंग एन्क्लेव स्थित अपने आयुर्वेद चिकित्सा केंद्र में बैठीं डॉ. सुधा अशोकन ने बताया कि केरल की हिंदू महिलाएं अदालत के आदेश के बाद भी मंदिर में नहीं जाएंगी, क्योंकि उनको पता है कि भगवान अयप्पा कौन हैं और उनकी आराधना-दर्शन के क्या नियम हैं। अपने केंद्र में उन्होंने केरल शैली में लकड़ी का मंदिर बनवा रखा है। भगवान अय्प्पा की मूर्ति की ओर इशारा करते हुए कहती हैं, ‘‘हम मलयाली कोई भी ऐसा काम नहीं कर सकते जिससे हमारे अयप्पा नाराज हो जाएं।’’ डॉ. सुधा ऐसी महिला नहीं हैं जो केवल अपने चिकित्सा केंद्र तक ही सीमित हैं। उनके पति अशोकन दिल्ली में जाने-माने पत्रकार हैं। इसलिए देश और उनके राज्य में होने वाली हर गतिविधि से वह परिचित रहती हैं। 50 वर्ष की आयु पार करने के बाद भी वह स्वयं दो बार शबरीमला की 41 दिन की तीर्थयात्रा कर चुकी हैं। वे कहती हैं कि केरल के हिंदुओं की भावनाओं को ध्यान में रखते हुए सर्वोच्च न्यायालय को अपने फैसले पर पुनर्विचार करना चाहिए। हम चाहते हैं कि मंदिर की पवित्रता किसी ‘आजादी’ या ‘समानता’ के नाम पर भंग नहीं की जानी चाहिए।
अयप्पा भक्तों की आस्था से याचिकाकर्ता भी सहमत दिखती हैं। जिन पांच महिला वकीलों ने 12 वर्ष पहले सभी आयु की महिलाओं को सबरीमला मंदिर में प्रवेश दिए जाने संबंधी याचिका दायर की थी उनको भी कुछ वर्ष पूर्व ही यह अहसास हो गया था कि उन्होंने मलयाली संस्कृति और आस्था की पूरी जानकारी के बिना याचिका दायर कर दी। याचिकाकर्ताओं में से दो ने अपना नाम गुप्त रखने की शर्त पर बताया, ‘‘भले ही सर्वोच्च न्यायालय ने सभी उम्र की महिलाओं को संविधान के आधार पर शबरीमला में प्रवेश करने की अनुमति दे दी हो लेकिन हम रजोनिवृत्ति के बाद ही शबरीमला जाएंगे। जैसे हम उत्तर भारतीय महिलाएं हनुमान जी का स्पर्श नहीं करती हैं वैसे ही मलयाली महिलाएं भगवान अयप्पा से मासिक धर्म होने की आयु तक दूर रहती हैं।’’ याचिकाकर्ताओं से बातचीत के दौरान लगा कि उनको कुछ लोगों ने महिला अधिकारों के नाम पर इस्तेमाल किया और उन्हें अंधेरे में रखा। एक याचिकाकर्ता ने बताया कि उस समय उम्र बहुत कम थी। केरल के कुछ लोगों ने उन्हें मना भी किया था लेकिन ये लोग सेकुलर पत्रकार बरखा दत्त के लेख से प्रभावित हो गए। हालांकि प्राप्त जानकारी के अनुसार इस मामले में एडवोकेट आॅन रिकॉर्ड रविप्रकाश गुप्ता ने इन लोगों से ‘लैंगिक समानता’ के नाम पर याचिका दायर करवाई थी इन याचिकाकर्ताओं ने बातचीत के दौरान स्वीकार किया कि याचिका दायर करते समय उन्हें न तो अयप्पा मंदिर के बारे में ज्यादा जानकारी थी, न इसके रीति-रिवाज पता थे और न ही मलयाली भक्तों की अपार श्रद्धा के बारे में पता था। वे तो लैंगिक समानता के मद्दे पर आगे आई थीं। उनके अनुसार यदि उन्हें विषय की सही-सही जानकारी होती तो वे कभी भी याचिका दायर न करतीं। बातचीत का सिलसिला जैसे-जैसे आगे बढ़ता गया याचिकाकर्ताओं ने बहुत से राज खोले। उन्होंने बताया, ‘‘जब यह मामला तूल पकड़ने लगा तो इसमें जाने- माने लोग भी शामिल होने लगे। इसकी खबर मीडिया में आने लगी तो हमें अपनी भूल का अहसास हुआ। हमें लगा कि किसी की आस्था में दखल देने वाले हम कौन होते हैं। हम पांचों इस विषय पर आपस में बंट गए।’’ प्रेरणा कुमारी ने तो साफ कहा है कि उन्हें मंदिर की परंमपराओं की जानकारी नहीं थी। आज वे चाहती हैं कि सर्वोच्च न्यायालय निर्णय पर पुनर्विचार करे। एक याचिकाकर्ता ने माना कि जब मामला धार्मिक और राजनीतिक रंग लेने लगा तो हमें समझ आया यह लैंगिक समानता का मामला नहीं है। इसके पीछे कुछ तो राजनीतिक स्वार्थ है। हम किसी की धार्मिक भावनाओं का अनादर नहीं करना चाहते थे। हमें समझ आया कि कानूनी मामला अलग होता है और धार्मिक आस्था अलग। यदि हमें पता होता कि केरल में अय्प्पा की इतनी मान्यता है और नियम कड़े हैं तो हम कभी भी याचिका दायर नहीं करते। उन्होंने यह भी स्वीकार किया कि मामले की सुनवाई के दौरान वह अदालत में कम ही जा पाती थीं, क्योंकि मामला और ही रूप ले चुका था और लैंगिक समानता के बहाने मंशा कुछ और थी। वह कहती हैं यदि उस समय अयप्पा मंदिर प्रबंधन या किसी पुजारी ने या पंडालम राजसी परिवार से किसी ने उनसे संपर्क किया होता और पूरी बात बताई होती तो बरसों पूर्व ही याचिका वापस ले लेते।


