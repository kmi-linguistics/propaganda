जम्मू-कश्मीर के किश्तवाड़ में भारतीय जनता पार्टी और राष्ट्रीय स्वयं सेवक संघ के नेताओं की हत्या समेत चार आतंकवादी वारदात में शामिल हिजबुल मुजाहिद्दीन के तीन आतंकवादियों को गिरफ्तार किया गया है। जम्मू संभाग के पुलिस महानिरीक्षक मुकेश सिंह ने बताया कि आतंकी परिहार बंधुओं, की हत्या और हथियार छीनने की वारदात में थे शामिल थे। तीनों आतंकी हिजबुल मुजाहिदीन तंजीम के हैं। पुलिस ने इन वारदातों का मास्टर माइंड मोहम्मद अमीन उर्फ जहांगीर सरूरी को बताया उस समेत 55 अन्य आतंकियों की तलाश की जा रही है।
पकड़े गए तीन आतंकियों की पहचान निशाद अहमद, आजाद हुसैन और निसार अहमद शेख के रूप में हुई है। इन तीनों ने किश्तवाड़ के ही रहने वाले इन तीनों आरोपियों ने वारदातों में सरगना और साथियों की मदद की थी। पुलिस का कहना है कि 2016-2017 में सरूरी ने चिनाब घाटी में आतंकवाद को दोबारा जिंदा करने की योजना बनाई थी। सरूरी ने निसार अहमद शेख, जाहिद और ओसामा हारून को वारदात की साजिश में शामिल किया। इसी दौरान किश्तवाड़ का रहने वाला रुस्तम नाम का व्यक्ति भी इनके साथ जुड़ गया। रुस्तम ने निसार अहमद शेख और ओसामा के कहने पर अपने साथ निशाद अहमद और आजाद हुसैन नाम के दो और लोगों को अपने साथ जोड़ा।
इसके बाद इन तीनों के घरों में आतंकी वारदातों को अंजाम देने के लिए हाइड आउट बनाए गए। सुनियोजित तरीके से सबसे पहले भाजपा नेता अनिल परिहार और उनके भाई की हत्या की गई। इसके बाद डीसी के पीएसओ का हथियार छीना गया। तीसरी वारदात में संघ नेता की हत्या की गई, जिसके बाद पीडीपी नेता के पीएसओ का हथियार छीने गए।
पुलिस ने सेना और सीआरपीएफ के साथ मिलकर इन वारदातों को अंजाम देने वालों का एक एक कर पता लगाया। वारदातों में शामिल छह आतंकी अभी भी सक्रिय रूप से चिनाब घाटी में हैं। जबकि इनके साथ काम करने वालों की कुल संख्या 55 है। चारों आतंकी वारदातों को ओसामा, निसार और जाहिद ने मिलकर अंजाम दिया। सभी घटनाओं की योजना निशाद अहमद और आजाद हुसैन के घर पर बनी। जानकारी के अनुसार किश्तवाड़ में आतंकी वारदातों को अंजाम देने वाले नेटवर्क में जिन 55 चेहरों की तलाश की जा रही है, उनमें से लगभग सभी चिनाब घाटी के ही रहने वाले हैं। च्रंदकांत शर्मा और पीडीपी नेता से हथियार छीनने की घटना में शामिल एक आतंकी मोइन उल इस्लाम कश्मीर घाटी का रहने वाला है।
उल्लेखनीय है कि भाजपा तत्कालीन प्रदेश सचिव अनिल परिहार प्रदेश में पार्टी के कदावर नेताओं में शुमार थे। डोडा, किश्तवाड़ और भद्रवाह जिले में उनका काफी प्रभाव था। भारतीय जनता युवा मोर्चा के वह प्रदेशाध्यक्ष भी रहे। आतंकवाद ग्रस्त रहे डोडा और किश्तवाड़ में भाजपा को जमीनी स्तर पर मजबूत करने में उनकी अहम भूमिका रही। पार्टी ने उन्हें आगामी विधानसभा चुनाव में इंद्रवाल विधानसभा क्षेत्र से चुनाव लड़ाने की तैयारी कर रही थी।
