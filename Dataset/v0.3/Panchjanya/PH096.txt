दाग देहलवी का एक मशहूर शेर है- वफ़ा करेंगे निबाहेंगे बात मानेंगे, तुम्हें भी याद है कुछ ये कलाम किसका था....दिल्ली चुनावों पर यह शेर मौजूं है. यही कोई छह-सात साल पुरानी बात है. वर्ष 2013 का नवंबर-दिसंबर रहा होगा जब दिल्ली ही क्या, पूरे देश की जनता रोज नए-नए शब्दों से आह्लादित और आकर्षित हुआ करती थी. कानों को कितना सुकून देता था ऐसा सुनना कि ‘हम नए तरह की राजनीति करने आए हैं. हम न गाड़ी लेंगे, न बंगला लेंगे, न सुरक्षा लेंगे, अपना उम्मीदवार हम मोहल्ला सभा से तय करेंगे, हर फैसला जनता से पूछकर लिया जाएगा! वाकई रोचक था ये सब सुनना. वैसे राजनीति की व्यवहारिकता में ये सब हो पाना दुर्लभ है, किंतु अतिवादी प्रवचनों से झूठ पर टिका आदर्शलोक गढ़ देने वालों के लिए यह सब बेबाकी से बोलना बिलकुल कठिन नहीं था. जनता ने भरोसा जताया और 2013 के दिल्ली विधानसभा चुनावों में आदर्शलोक का पिटारा लेकर उतरी नई-नवेली आम आदमी पार्टी को 28 सीटों की जीत दे दी. झाड़ू लेकर पहले चुनाव में उतरी आम आदमी पार्टी और अरविन्द केजरीवाल को मिला यह जनादेश अभूतपूर्व था. यह भरोसे की नींव पर टिका जनादेश था. यह भरोसा केजरीवाल की तमाम बातों के साथ कैमरे पर ऑन रिकॉर्ड कही उस बात के लिए भी था कि ‘अपने बच्चों की कसम कहता हूँ न कांग्रेस से समर्थन लूंगा, न दूंगा.’ राजनीतिक जीवन में तमाम नेताओं द्वारा बोले गये अनेक झूठ और वादाखिलाफी से देश अभ्यस्त है, किंतु ‘बच्चों की कसम’ वाला ऐलान अनोखा था. कोई भी सहज मान सकता था कि केजरीवाल इसलिए झूठ नहीं बोल रहे क्योंकि अपने बच्चों की कसम खा रहे हैं.
दुर्भाग्य से चुनाव जीतने के बाद जो पहली वादाखिलाफी अरविन्द ने जनता से की, वह अपने बच्चों की कसम खाने के बावजूद कांग्रेस के समर्थन से दिल्ली में सरकार बनाई. आदर्श स्थिति तो यह थी कि उन्हें बहुमत नहीं मिला था तो भाजपा की तरह वे भी सरकार बनाने से मना कर देते. खैर, सरकार बनी और जनलोकपाल विधेयक के मुद्दे पर 49 दिनों में गिर गई. इस्तीफ़ा देते हुए अरविन्द द्वारा कहा गया कि हम जनलोकपाल के मुद्दे पर समझौता नहीं कर सकते. हालांकि इस बीच उन्होंने दिल्ली छोड़कर बनारस से मोदी को हराने का असफल प्रयास भी आजमा लिया था. आज इस सवाल का जवाब आम आदमी पार्टी नहीं दे पा रही कि पांच साल तक प्रचंड बहुमत से सरकार चलाने वाली ‘आप’ का जनलोकपाल पर क्या कहना है ? विपक्षी दल पूछ रहा है और दिल्ली सरकार के मुखिया मौन मारे बैठे हैं. सवाल वही है कि उन्होंने किन कारणों से ‘जनलोकपाल’ कानून से समझौता कर लिया ?
वर्ष 2015 फरवरी में दोबारा दिल्ली चुनाव की घोषणा हुई. हालांकि इसबार आम आदमी पार्टी के मुखिया अरविंद के आदर्शवादी नारों के स्वर थोड़े मद्धम पड़ने लगे थे. मोहल्ला सभा से पूछ्कर चुनावों में उम्मीदवार उतारने की नीति पर भी कोई बात करने को तैयार नहीं था. जहां और जिस दल से उम्मीदवार मिले, वहां से लिया और चुनाव में उतर गये. इसबार बंगला, गाड़ी और पार्टी के आंतरिक लोकपाल की बातें भी नहीं की गईं थीं. इस बार आम आदमी पार्टी बाकी दलों की तरह अपना घोषणा-पत्र ’70-प्वाइंट एक्शन प्लान’ के नाम से लेकर आई. उस एक्शन प्लान के 70 वादों को आज जब कसौटी पर देखते हैं तो अहसास होता है कि 2015 में ‘झूठ’ एक नया लिबास ओढ़कर आया था.
पानी पर ‘बेपानी’ केजरीवाल
केजरीवाल सरकार ने अपने 2015 के एक्शन प्लान में छह बिंदुओं का वादा दिल्ली की जनता से शुद्ध पेयजल को लेकर किया था. पहला बिंदु था- ‘वाटर एज ए राइट’. इसके लिए वाटर स्टोरेज बनाने, पानी माफियाओं का तंत्र तोड़ने, हर घर तक शुद्ध पीने योग्य पानी मुहैया कराने सहित कुछ वादे जाहिर किए गए थे. किंतु केजरीवाल सरकार के साढ़े चार साल बीत जाने के बाद 2019 के अंत में आई भारतीय मानक ब्यूरो की रिपोर्ट में दिल्ली के पेयजल को 19 मानकों पर विफल बताया गया. दिल्ली की जनता को शुद्ध पानी नहीं मुहैया करा पाने के सवाल पर हाल ही में दिल्ली के उपमुख्यमंत्री मनीष सिसोदिया का जवाब तो और भी असंवेदनशील तथा हास्यास्पद है. अपनी गलती मानने की बजाय सिसोदिया ने पानी के अशुद्ध होने के पीछे ‘फिजिक्स’ का कारण बता दिया. खैर, इसके बाद तो शुद्ध पानी मुहैया करा पाने में असफल साबित हुई केजरीवाल सरकार द्वारा पानी को लेकर किये बाक़ी वायदों पर बात करना ही निरर्थक लगता है.
परिवहन: नाकामी पर पर्दादारी
यातायात और परिवहन को लेकर 2015 में केजरीवाल की पार्टी ने पांच बिंदुओं का एक्शन प्लान दिया था. उसमें से 51वे बिंदु में आम आदमी पार्टी द्वारा दिल्ली परिवहन की 5000 नई बसें उतारने का वादा किया गया था. आज जब उस वादे की पड़ताल करते हैं तो सरकार का प्रदर्शन फिसड्डी नजर आता है. पांच हजार नई बसें चलाने का वादा करने वाली पार्टी की सरकार रहते पिछले पांच वर्षों में कितनी बसें चली हैं, इसका अंदाजा ताजा आंकड़ों से लगाया जा सकता है. नवंबर 2019 में प्रकाशित इंडिया टुडे वेबसाईट की एक रिपोर्ट के मुताबिक़ 2015 में जब केजरीवाल सरकार बनी थी, तब जितने बसें चल रहीं थीं उससे भी कम बसें वर्तमान में मौजूद हैं. वर्तमान में सरकार के पास उपलब्ध बसों की संख्या दिल्ली की जरूरत के एक तिहाई से भी कम है. यहां तक ऑड-इवेन के दौरान दिल्ली सरकार को निजी बसों से काम चलाना पड़ा था. सवाल है कि यातायात को लेकर यह सरकार पांच साल सोई क्यों रही ? सवाल यह भी है कि क्या अपनी इस नाकामी पर पर्देदारी के लिए सरकार ने चुनावी मौसम में महिलाओं के लिए ‘फ्री बस सेवा’ का शिगूफा छोड़ दिया ? वहीँ ऑटो वालों के लिए केजरीवाल द्वारा किए गए वादों पर नीतिगत स्तर पर कुछ किया गया हो, ऐसा नहीं नजर आता.
सेहत से किया खिलवाड़
2015 में आम आदमी पार्टी के ’70 प्वाइंट एक्शन प्लान’ में वादा था कि उनकी सरकार आने पर 900 नए प्राथमिक उपचार केंद्र और 30,000 बेड का विस्तार किया जाएगा. दुर्भाग्यपूर्ण है कि पांच साल में एक भी स्तरीय प्राथमिक उपचार केंद्र बनाने का काम केजरीवाल सरकार द्वारा नहीं किया गया. साथ ही 30,000 बेड विस्तार का वादा करने वाली सरकार ने महज 400 के आसपास बेड का विस्तार अस्पतालों में किया. मोहल्ला क्लिनिक को लेकर केजरीवाल सरकार ढोल पीटती नजर आती है. किंतु मोहल्ला क्लिनिक में बुनियादी व्यवस्थाओं का अकाल किसी से छिपा नहीं है. प्रति 1 हजार व्यक्तियों पर 5 बेड की उपलब्धता के वादे की स्थिति का अंदाजा पांच साल में केजरीवाल सरकार द्वारा किए गए असंतोषजनक कार्यों से लगाया जा सकता है. दवाईयों की उपलब्धता के मानकों पर भी केजरीवाल सरकार के कार्य निराशाजनक नजर आते हैं. 
