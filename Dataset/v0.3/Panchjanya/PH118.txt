कोरोना संक्रमण के बढ़ते असर को देखते हुए बुधवार को दिल्ली के 20 हॉट स्पॉट ( जहां कोरोना प्रभावित लोग ज्यादा हैं ) उनको सील कर दिया। दिल्ली में घर से निकलते समय मास्क लगाना अनिवार्य कर दिया गया है। महामारी एक्ट के तहत यूपी की तरह ही दिल्ली में भी बिना मास्क लगाए बाहर पाए जाने पर उचित कार्रवाई की जा सकती है। हालांकि स्पष्ट कहा गया है कि जरूरी नहीं है कि सभी एन95 मास्क लगाएं लेकिन साफ कपड़े, गमछा या घर पर बने मास्क से मुंह ढका जा सकता है। दिल्ली में बीस ऐसी जगह चिन्हित की गई हैं जहां सबसे अधिक कोरोना के मामले देखे गए, इन जगहों को सील कर दिया गया है।
दिल्ली में जिन बीस जगहों को सील किया गया हैं, उनमें गांधी पार्क मालवीय नगर, संगम विहार गली नंबर छह, शहाजहांनाबाद सोसाइटी प्लॉट नंबर एक सेक्टर 11 द्वारका, दिनपुर गांव, मरकज मस्जिद सहित निजामुद्दीन इलाका, निजामुद्दीन पश्चिम जी और डी ब्लॉक, बी ब्लॉक जहांगीरपुरी, कल्याणपुरी गली नंबर 14, मनसरा अपार्टमेंट वसुंधरा इंक्लेव, खिचड़ीपुर की गली नंबर तीन, पांडवनगर गली नंबर नौ, वर्धमान अपार्टमेंट मयूर विहार फेज वन एक्सटेंशन, मयूरध्वज अपार्टमेंट आईपी एक्सटेंशन, किशनकुंज एक्सटेंशन गली नंबर चार अनवर वाली मस्जिद के पास, मकान नंबर 3/101, किशनकुंज एक्सटेंशन गली नंबर चार मकान नंबर 3/115, वेस्ट विनोद नगर गली नंबर पांच, जे, के, एल और एच पॉकेट्स दिलशाद गॉर्डन, जी, एच और जे ब्लॉक सीमापुरी, दिलशाद गार्डन के ही ब्लाक एफ 70 से 90 तक, झिलमिल कॉलोनी के प्रतापखंड को पूरी तरह सील कर दिया गया है। इसका अर्थ यह है कि इन क्षेत्रों से न कोई बाहर जा सकेगा और न ही कोई बाहरी व्यक्ति यहां प्रवेश कर पाएगा।
जरूरत की चीजें होम डिलीवरी से घर पहुंचाई जाएंगी। सदर बाजार इलाके में कई मामले सामने आने के बाद यहां सर्तकता बढ़ा दी गई है। मालूम हो कि मंगलवार को किशनकुंज क्षेत्र में कोरोना से एक बुजुर्ग की मौत होने के बाद प्रशासन के लिए यह क्षेत्र अधिक संवेदनशील हो गया। मृतक व्यक्ति के मकान सहित आसपास के पूरे इलाके को प्रशासन ने बुधवार को पूरी तरह सील कर दिया। मालूम हो कि दिल्ली में कोरोना के मरीज लगातार बढ़ रहे हैं। दिल्ली में बुधवार को कोरोना मरीज से मरने वालों की संख्या सात से बढ़कर नौ हो गई, जबकि कुल पॉजिटिव मरीज 669 हो गए है। कोरोना से दिल्ली में अब तक केवल 21 मरीज ही ठीक होकर घर जा सके हैं।
