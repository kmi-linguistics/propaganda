कुंभ और अर्द्धकुंभ पर्वों में अखाड़ों की पेशवाई और शाही स्नान का एक अलग ही आकर्षण रहा है। वर्तमान में शैव, वैष्णव और उदासीन पंथ के संन्यासियों के मान्यता प्राप्त 13 अखाड़े हैं—इनमें से सात शैव अखाड़े हैं-जूना, निरंजनी, महानिर्वाणी, अटल, आह्वान, आनंद और अग्नि। तीन वैष्णव हैं—दिगंबर, निर्वाणी और निर्मोही तथा तीन उदासीन अखाड़े—बड़ा उदासीन, नया उदासीन और निर्मल। इन अखाड़ों की प्रतिनिधि समन्वयक संस्था अखिल भारतीय अखाड़ा परिषद् के अध्यक्ष महंत नरेंद्र गिरि कहते हैं कि ये अखाड़े सनातन धर्म की रीढ़ हैं। आदिगुरु शंकराचार्य ने वैदिक संस्कृति के प्रचार-प्रसार के लिए इनकी बुनियाद सैकड़ों वर्ष पूर्व रखी थी। उल्लेखनीय है कि कुछ अरसा पहले तक इन अखाड़ों के दरवाजे सिर्फ पुरुषों के लिए ही खुले थे, लेकिन आज हजारों साध्वियां-संन्यासिनें विभिन्न अखाड़ों से जुड़ी हुई हैं। कुंभ पर्व के पहले शाही स्नान में विभिन्न अखाड़ों से जुड़ी संन्यासिनों ने भी बड़ी संख्या में शिरकत की। यह बदलाव इस बात की पुष्टि करता है कि 21वीं सदी में अन्य क्षेत्रों की तरह धर्मक्षेत्र में भी महिला शक्ति ने अपना परचम बुलंद किया है।
प्रयाग कुंभ में बीते दिनों केंद्रीय मंत्री साध्वी निरंजन ज्योति को शैव परम्परा के श्री पंचायती तपोनिधि निरंजनी अखाड़े का महामंडलेश्वर बनाया गया है। वे इसी के साथ इस अखाड़े की 16वीं महिला महामंडलेश्वर बन गयीं। अखाडे़ के सूत्रों के अनुसार हालांकि इस पद के लिए कई आवेदन आए थे, लेकिन अंतिम मुहर भाजपा नेता साध्वी निरंजन ज्योति के नाम पर लगी। निरंजनी अखाड़े में संतोषी गिरि, मां अमृतामयी, योग शक्ति सहित 15 महिला महामंडलेश्वर पहले से हैं। महामंडलेश्वर बनने के बाद उन्होंने मकर संक्रांति पर पहले शाही स्नान में भी हिस्सा लिया। वे कहती हैं कि कुंभ हमारी आस्था का विशालतम समागम है। यहां स्नान करने से पाप धुल जाते हैं। यहां देश-विदेश से बड़ी संख्या में लोग आए हुए हैं। विदेशी लोग हमारी सभ्यता व संस्कृति को अपना रहे हैं। हमारी कामना है कि यह पर्व सभी को सुख एवं शांति दे और विश्व में शांति लेकर आए। जूना अखाड़े की महामंडलेश्वर चेतना माता का कहना है कि बीते कुछ सालों से खाड़ों में महिला संन्यासियों की संख्या में तेजी से बढ़ना होना इस बात का संकेत है कि हमारी मातृशक्ति अपने वैदिक कालीन गौरव को पुनर्जीवित करने की दिशा में तेजी से सक्रिय हो रही है। उनके कथनानुसार कि नारी शक्ति हमेशा महान रही है। हमारे वैदिक वांड्मय में जिस आर्य संस्कृति का गुणगान मिलता है, वह मूलत: मातृसत्तात्मक ही है। वेद नारी को अत्यंत महत्वपूर्ण, गरिमामय, उच्च स्थान प्रदान करते हैं। भारतीय धर्म को छोड़कर विश्व का कोई भी धर्म स्त्री को इतनी अधिक प्रधानता नहीं देता। वैदिक काल में नारियां स्वतंत्र रूप से ब्रह्मचर्चाओं, शास्त्रार्थ व यज्ञों में भाग लेती थीं। उपनयन संस्कार के बाद शिष्य और शिष्याएं दोनों वेद और शास्त्रों का अध्ययन करते थे तथा शिक्षा पूर्ण होने पर सामान्य छात्र-छात्राएं विवाह कर कर गृहस्थ आश्रम में प्रवेश कर लेते थे जबकि कुछ आजीवन तपोमय जीवन व्यतीत करते थे। वेदों में नारी को ज्ञान देने वाली, सुख-समृद्धि लाने वाली, देवी, विदुषी, सरस्वती, इन्द्राणी व उषा इत्यादि आदरसूचक नाम से संबोंधित किया गया हैं। अपाला, घोषा, सरस्वती, सर्पराज्ञी, सूर्या, सावित्री, अदिति-दाक्षायनी, लोपामुद्रा, विश्ववारा, आत्रेयी जैसी वेद मंत्रों की ऋषिकाएं हमारी आदर्श व प्रेरणास्रोत हैं। जूना अखाड़े की ही एक अन्य महामंडलेश्वर श्रद्धा माता के मुताबिक वैदिक वांड्मय में स्त्रियों की शिक्षा-दीक्षा, शील, गुण, कर्तव्य, अधिकार और सामाजिक भूमिका का जैसा सुन्दर वर्णन पाया जाता है, वैसा संसार के अन्य किसी धर्मग्रंथ में नहीं। जूना अखाड़े की महिला साध्वियों की लंबे अरसे से चली आ रही पृथक महिला अखाड़े की मांग को स्वीकार करते हुए गत दिनों जूना पीठाधीश्वर ने अपने अखाड़े से जुड़ी महिला साध्वियों के ‘माई बाड़ा’ को अब ‘दशनाम संन्यासिनी अखाड़ा’ की स्वतंत्र मान्यता दे दी है। इस संन्यासिनी अखाड़े की अध्यक्ष लखनऊ के मनकामनेश्वर मंदिर की प्रमुख महंत दिव्या गिरि कहती हैं कि महिला साध्वियों की पृष्ठभूमि अत्यंत गौरवशाली है। महिला जब साध्वी बन जाती है तो उसकी ताकत और बढ़ जाती है। जब हम साधु-संन्यासी या संत के रूप में बोल रहे होते हैं तो स्त्री और पुरुष का भेद अपने आप मिट जाता है। वे बताती हैं कि 2003-04 के उज्जैन कुंभ के दौरान उनकी दीक्षा हुई थी। भारतीयता में संन्यास का जो मूल विचार है, वह बिना भेदभाव के समान रूप आत्म व जग कल्याण का है।
