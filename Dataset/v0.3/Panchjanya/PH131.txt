पश्चिम बंगाल की स्थिति बहुत खराब है। लेकिन राज्‍य सरकार कोरोना संक्रमितों और इससे होनी वाली मौतों का आंकड़ा छिपा रही है। राज्‍य सरकार की माने तो 22 अप्रैल तक सूबे में 423 लोग कोरोना संक्रमित थे, जबकि 15 लोगों की मौत हुई। लेकिन सचाई इससे कहीं ज्‍यादा भयावह है, जिसे ममता बनर्जी छिपा रही हैं। राज्‍य के कई इलाकों में संक्रमण तेजी से फैला है और बड़ी संख्‍या में डॉक्‍टर, नर्स और स्‍वास्‍थ्‍यकर्मी संक्रमित हैं। खासकर मेडिकल कॉलेज, हावड़ा जनरल अस्पताल, आरजी कर अस्पताल, नील रतन सरकार आदि अस्‍पतालों के डॉक्टरों एवं नर्सों के साथ अन्‍य स्‍वास्‍थ्‍यकर्मी संक्रमित हैं। जन वितरण प्रणाली में घोटाले के आरोप लग रहे हैं। जरूरतमंद लोगों तक राहत सामग्री नहीं पहुंच रही है। लेकिन इसके बावजूद ममता बनर्जी तुष्टिकरण की राजनीति में व्‍यस्‍त हैं और ‘मीडिया प्रबंधन’ के जरिए अपनी पीठ थपथपा रही हैं। यही नहीं, ममता बनर्जी राज्‍यपाल जगदीप धनखड़ और केंद्र सरकार से भी टकराव के मूड में हैं। केंद्र के निर्देशों के बावजूद न तो मुस्लिम बहुल इलाकों में लॉकडाउन का पालन हो रहा है और न जमातियों, कट्टरपंथियों पर ही नकेल कस रही है। ममता सरकार का यह रवैया तब है, जब देश में राज्‍य की स्थिति को लेकर सवाल खड़े हो रहे हैं।
मुख्‍यमंत्री ममता बनर्जी और राज्‍यपाल जगदीप धनखड़ में बीते एक हफ्ते से ठनी हुई है। राज्‍यपाल 13 अप्रैल से लगातार ट्वीट कर राज्‍य सरकार की कार्यशैली पर सवाल उठा रहे हैं और नसीहत भी दे रहे हैं। उनका पहला ट्वीट भाजपा सांसदों को अपने इलाके में काम करने से रोकने को लेकर था। इसके बाद उन्‍होंने कोरोना संक्रमण और मौतों के आंकड़े छिपाने, जमातियों और मजहबी कार्यक्रमों को रोकने में नाकामी और केंद्र सरकार द्वारा 10 अप्रैल को भेजे गए पत्र के प्रति उदासीनता के मामले उठाए। लेकिन ममता बनर्जी का गुस्‍सा उनके 18 अप्रैल के ट्वीट के बाद भड़का। इसमें राज्‍यपाल ने राशन वितरण में घोटाले का आरोप लगाते हुए ट्वीट किया था कि राशन वितरण में किसी प्रकार की राजनीति नहीं होनी चाहिए। इसके बाद राज्‍य सरकार ने आरोपों को बेबुनियाद करार देते हुए जवाबी पत्र में लिखा कि अब तक 90 प्रतिशत यानी करीब 9 करोड़ लोगों को राशन दिया जा चुका है। इसमें किसी तरह की अनियमितता नहीं बरती गई है। साथ ही, लिखा कि केंद्र से मिलने वाला राशन अभी तक नहीं पहुंचा है। लेकिन राज्‍यपाल का कहना है कि उन्‍होंने खाद्य मंत्री रामविलास पासवास से जब इस बारे में पूछा तो उन्‍होंने बताया कि केंद्र सरकार की तरफ से आपूर्ति में कोई परेशानी नहीं है। रोड़े तो राज्‍य सरकार खुद ही अटका रही है। वह कहते हैं कि सरकार कोरोना से मौत की पुष्टि एक विशेषज्ञ टीम से कराती है। इससे लोगों में संदेह पैदा हो रहा है। राज्‍य सरकार के आंकड़ों पर न तो जनता, न ही डॉक्‍टरों और न ही मीडिया को विश्‍वास हो रहा है। उनका आरोप है कि राज्‍य सरकार संक्रमण रोकने के लिए जरूरी कदम नहीं उठा रही है और केवल प्रचार कर रही है। मीडिया को बड़े-बड़े विज्ञापन देकर दावे किए जा रहे हैं कि सरकार ने कितना काम किया, जबकि हकीकत में जितना काम होना चाहिए था उतना भी नहीं हुआ। उन्‍होंने कहा कि ड्रामेबाजी से कोरोना के विरुद्ध लड़ाई जीती नहीं जा सकती। यह लड़ाई तीसरे विश्‍वयुद्ध की तरह है, लेकिन राज्‍य सरकार इसे लेकर गंभीर नहीं है।
राज्‍यपाल ने प्रदेश में कुछ इलाकों में अर्धसैनिक बलों की तैनाती की सिफारिश की थी, लेकिन राज्‍य सरकार ने उसे भी नहीं माना। राज्‍यपाल कहते हैं, ‘‘राज्‍य में बड़े पैमाने पर जांच करने की जरूरत है। इसी से पता लगेगा कि राज्‍य में स्थिति कितनी गंभीर है। राज्‍य में संक्रमण की जांच का आंकड़ा राष्‍ट्रीय औसत का करीब एक तिहाई है, जो चिंता का कारण है। जमातियों ने जिस तरह से संक्रमण फैलाया है, उसे देखते हुए हर प्रांत सक्रियता से उनकी पहचान कर उन्‍हें क्‍वारंटीन कर रहा है और कार्रवाई कर रहा है। लेकिन बंगाल में मुख्‍यमंत्री से जब पूछा कि निजामुद्दीन मरकज से यहां कितने जमाती आए हैं, सरकार ने क्‍या कदम उठाया हैं ? इस पर उन्‍होंने तल्‍ख लहजे में कहा कि सांप्रदायिक प्रश्‍न न पूछें।’’



