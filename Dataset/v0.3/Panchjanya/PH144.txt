आद्य शंकराचार्य ने धर्म की रक्षा के लिए अखाड़ों की स्थापना की थी। उन्होंने सबसे पहले आवाहन अखाड़ा था। इस अखाड़े से विस्तार होते-होते शैव सम्प्रदाय के कुल सात अखाड़े बने। भगवान् शिव की पूजा करने वाले अखाड़ों को शैव अखाड़ा कहा जाने लगा। सनातन धर्म की रक्षा के लिए आद्य शंकराचार्य ने संपूर्ण भारत का भ्रमण किया था और विभिन्न प्रकार के मठों, जो अलग-अलग मतों को मानने वाले थे, को अपनी विचारधारा से प्रभावित करके अपने साथ जोड़ा। इन्हें अखाड़े का स्वरूप इसलिए देना पड़ा क्योंकि तब विधर्मी बहुत ज्यादा सक्रिय थे। उस समय तक कोई आक्रान्ता भारत पर हमला करने की हिम्मत नहीं जुटा पाता था। लेकिन राजाओं में आपसी फूट से शक्ति का संतुलन गड़बड़ा गया। तब आद्य शंकराचार्य ने आवाहन अखाड़ा खड़ा किया। अखाड़ा का अर्थ है- जहां एक हाथ में दीपक है और दूसरे हाथ में तलवार। ज्ञान के प्रकाश में तलवार का प्रयोग करते हुए धर्म की रक्षा का कार्य शुरू हुआ। उधर जगद्गुरु रामानंदाचार्य ने राम और कृष्ण की भक्ति का प्रचार किया। उन्होंने गांव-गांव भ्रमण करके सभी को जोड़ा। जातिगत भेदभाव से सनातन धर्म को नुकसान हो रहा था। जिन लोगों को जाति के कारण उचित सम्मान नहीं मिल पा रहा था, उन्हें प्रलोभन देकर कन्वर्ट कराया जा रहा था। ऐसे में जगद्गुरु रामानंदाचार्य ने कहा -जो हरि को भजे, सो हरि का होई। उन्होंने सभी जाति के लोगों को उन्होंने एक साथ जोड़ा। उसी दौर में भगवान विष्णु की पूजा करने वाले वैष्णव अखाड़े अस्तित्व में आए। इन अखाड़ों को बैरागी अखाड़ा भी कहा जाता है। स्वामी श्री बालानंदाचार्य ने तीन बैरागी अखाड़ों की स्थापना की। इसी प्रकार उदासीन परम्परा के दो अखाड़े और सिख परम्परा के एक अखाड़े की स्थापना हुई। वैसे तो अनी अखाड़ों में उनके अपने अखाड़ों की संख्या और अधिक है मगर अखाड़ा परिषद और मेला प्रशासन इन तेरह अखाड़ों को ही मान्यता देता है। संगम की रेती पर गृहस्थों और अखाड़ों के संतों का संगम सदियों से होता आया है। अखाड़ों के संत कथावाचक नहीं होते। सनातन धर्म की रक्षा करने के लिए राजा नागा संन्यासियों की मदद लेते थे, उसके बाद उन्हें कुछ गांवों की जागीर देते थे। ऐसे ही गांवों में धूनी रमा कर रहने वाले साधु-संतों का दर्शन संगम की रेती पर आमजन को प्राप्त हो रहा है। औरंगजेब ने कुम्भ में शाही स्नान की परम्परा पर रोक लगा दी थी। उस समय महानिर्वाणी अखाड़े के राजेन्द्र्र पुरी जी महाराज ने 23,000 नागाओं के साथ कुम्भ क्षेत्र में डेरा डाला। औरंगजेब को यह सन्देश भिजवाया कि वह कुम्भ मेला क्षेत्र में केवल निवास करेंगे, शाही स्नान नहीं करेंगे। जैसे ही स्नान पर्व आया, राजेन्द्र पुरी जी ने शाही स्नान की गोपनीय तरीके से पूरी तैयारी कर रखी थी। महानिर्वाणी अखाड़ा और अटल अखाड़ा ने अपनी धर्म ध्वजा के साथ 52 फुट ऊंची एक पर्व ध्वजा स्थापित की। धर्म ध्वजा और पर्व ध्वजा दोनों का पूजन करके दोनों अखाड़े शाही स्नान के लिए निकल गए। तभी से महानिवार्णी और अटल अखाड़े में दो ध्वजा स्थापित की जाती हैं। यही वजह है कि संख्या बल के आधार पर जूना अखाड़ा सबसे बड़ा अखाड़ा माना जाता है मगर शाही स्नान में आज भी सबसे आगे महानिर्वाणी अखाड़ा चलता है, बाकी सभी अखाड़े उसके पीछे चलते हैं। शैव अखाड़ों में श्री पंच दशनाम जूना अखाड़े को सबसे बड़ा अखाड़ा माना जाता है। इस अखाड़े के आचार्य महामंडलेश्वर स्वामी अवधेशानंद गिरी हैं। इसकी स्थापना विक्रम संवत् 1202 को उत्तराखण्ड के कर्ण प्रयाग में हुई थी। आदि शंकराचार्य ने चार दिशाओं में चार पीठों की स्थापना की थी और इन चार पीठों पर शंकराचार्य बनाये। यह अखाड़ा इन चारों पीठों— द्वारिका, पुरी, शृंगेरी और ज्योतिर्मठ-से सम्बद्ध हैं। भगवान् दत्तात्रेय जूना अखाड़े के इष्ट देव हैं। इस अखाड़े में भगवान दत्तात्रेय और उनकी 52 फुट ऊंची पवित्र धर्म ध्वजा की पूजा की जाती है। अखाड़े का प्रशासनिक निकाय श्री पंच है-जिसके सदस्य कुंभ और महाकुंभ मेले के दौरान चुने जाते हैं। इस अखाड़े में योद्धा, तपस्वियों (नागा साधुओं) की समृद्ध परंपरा है। कुंभ और महाकुंभ मेले के दौरान नए नागा संन्यासी बनाये जाते हैं। नागा संन्यासियों की संख्या हजारों में है। जूना अखाड़ा में शस्त्रधारी और शास्त्रधारी दोनों तरह के संत शामिल हैं। इस अखाड़े की विशालता इसकी सबसे खास बात मानी जाती है। श्री पंचायती अखाड़ा निरंजनी शैव अखाड़ा है। इसका मुख्यालय प्रयागराज में है। स्वामी महंत रविंद्रपुरी इस अखाड़े के आचार्य महामंडलेश्वर हैं। अखाड़े के सचिव श्री महंत नरेंद्र गिरी अखिल भारतीय अखाड़ा परिषद के अध्यक्ष हैं। अखाड़ा परिषद साधु समाज के सबसे बड़े संगठनों में से एक है। निरंजनी अखाड़े के संन्यासी भगवान कार्तिकेय (भगवान शिव और पार्वती के पुत्र) की पूजा करते हैं। माना जाता है कि निरंजनी अखाड़ा की स्थापना विक्रम संवत् 970 को मांडवी, गुजरात में हुई थी। जूना के बाद, निरंजनी को दूसरा सबसे बड़ा अखाड़ा माना जाता है। यह कुंभ और महाकुंभ मेले में अपने शिविर में 52 फुट ऊंचे पवित्र ध्वज का अभिषेक भी करता है। इस अखाड़े में शिक्षित संतों की संख्या अधिक होना यहां की खास बात है।
