उत्तर प्रदेश के उपमुख्यमंत्री डॉ दिनेश शर्मा ने बताया कि “माध्यमिक शिक्षा विभाग द्वारा ई–लर्निंग की नई पहल के तहत दूरदर्शन के "स्वयंप्रभा चैनल" से कक्षा 10 एवं 12 के विद्यार्थियों को नियमित पठन-पाठन का अवसर प्रदान कराया जा रहा है जिससे उनकी पढ़ाई प्रभावित ना हो। कोराना वायरस महामारी के चलते लॉकडाउन की परिस्थिति में विद्यालय बंद होने के कारण नियमित शैक्षिक सत्र प्रारंभ होना संभव प्रतीत नहीं हो रहा है। प्रदेश सरकार इस हेतु संकल्पित है कि विद्यालय बंद होने के कारण विद्यार्थियों की पढ़ाई प्रभावित ना होने पाए।“
उपमुख्यमंत्री ने बताया कि माध्यमिक शिक्षा विभाग द्वारा विभिन्न व्हाट्सएप ग्रुप के माध्यम से बच्चों का ऑनलाइन पठन-पाठन का कार्य संपादित कराया जा रहा है परंतु ऐसे कई छात्र-छात्राएं हैं जिनके पास स्मार्टफोन नहीं है जिसके कारण उनका पठन-पाठन बाधित हो रहा है। इसी क्रम में माध्यमिक शिक्षा विभाग द्वारा दूरदर्शन के स्वयंप्रभा चैनल के माध्यम से प्रतिदिन कक्षा 10 एवं 12 के विद्यार्थियों के लिए 2–2 पाठों के संचालित किए जाने का निर्णय लिया गया है। यह प्रसारण 01 मई 2020 से प्रारंभ हो गया है. इसका प्रसारण पूर्वाहन 11:00 से अपराहन 01:00 तक तथा इसी कार्यक्रम को पुनः प्रसारण सायं 4:30 बजे से 6:30 बजे तक होगा। उन्होंने बताया कि इसमें विभिन्न विषयों के शिक्षकों द्वारा सरल भाषा में वीडियो तैयार किया गया है जिससे छात्र-छात्राओं को विषयों को समझने में आसानी होगी।



