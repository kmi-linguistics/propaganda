भा
रतीय जनता पार्टी के राष्ट्रीय अध्यक्ष श्री अमित शाह ने 15 अक्टूबर को बी.टी.आई. ग्राउंड, रीवा रोड, सतना में कमल शक्ति अभियान के अंतर्गत महिला सम्मेलन और एस.ए.एफ. ग्राउंड, गुढ़ रोड, रीवा में शहडोल एवं रीवा संभाग के 7 जिलों के बूथ स्तरीय कार्यकर्ता सम्मेलन को संबोधित किया।

श्री शाह ने कहा कि भारतीय जनता पार्टी की ऐतिहासिक जीत के मूल में कार्यकर्ताओं के परिश्रम की पराकाष्ठा निहित है। उन्होंने कहा कि भारतीय जनता पार्टी नेताओं के आधार पर नहीं, कार्यकर्ताओं के आधार पर चुनाव जीतती है। उन्होंने कहा कि हमें इस विजय यात्रा को इसी तरह अनवरत जारी रखते हुए मध्य प्रदेश में हर बूथ में कमल खिलाने के लिए तत्पर हो जाना चाहिए। उन्होंने कहा कि इस बार मध्य प्रदेश में भारतीय जनता पार्टी की ऐसी विजय होनी चाहिए जो पूरे हिन्दुस्तान में भारतीय जनता पार्टी का झंडा शान से बुलंद करने की नींव बने, ताकि अगले 50 सालों तक पंचायत से लेकर पार्लियामेंट तक कोई भी भाजपा को पराजित न कर पाए। “अबकी बार, 200 पार।”

श्री शाह ने कहा कि देश की मातृशक्ति ने दुनिया में भारतवर्ष के मान-सम्मान को बढ़ाने का कार्य किया है। केंद्र की मोदी सरकार और राज्य की शिवराज सिंह चौहान सरकार द्वारा महिलाओं के सशक्तिकरण के लिए किये गए कार्यों पर विस्तार से प्रकाश डालते हुए उन्होंने कहा कि चाहे प्रधानमंत्री उज्ज्वला योजना हो, बच्चों एवं गर्भवती महिलाओं का टीकाकरण अभियान हो, गर्भवती महिलाओं को पोषण के लिए आर्थिक सहायता हो, लक्ष्मी लाडली योजना हो, हर क्षेत्र में केंद्र की मोदी सरकार एवं राज्य की शिवराज सिंह चौहान सरकार ने काफी अच्छा काम किया है। उन्होंने कहा कि शिवराज सिंह सरकार में मध्य प्रदेश में शिशु मृत्यु दर और मातृ मृत्यु दर में भी काफी कमी आई है और साथ ही अब 26% की जगह 81% प्रसूति अस्पतालों में होती है। उन्होंने कहा कि महिलाओं की शिक्षा दर में भी काफी सुधार आया है। अब प्रदेश की 90% बालिकाएं विद्यालयों में शिक्षा ग्रहण कर रही हैं जबकि पहले केवल 45% लड़कियां ही स्कूल जा पाती थी। उन्होंने कहा कि प्रदेश में महिलाओं के स्वरोजगार के लिए लाखों स्व-सहायता समूह कार्यरत है। उन्होंने कहा कि लाडली लक्ष्मी योजना तो पूरे देश में कहीं और नहीं है, जहां बालिकाओं के जन्म के साथ ही सरकार एक लाख रुपये का बांड जारी कर दिया जाता है।

भाजपा अध्यक्ष ने कहा कि मोदी सरकार ने 7.5 करोड़ से अधिक शौचालयों का निर्माण कर महिलाओं को सम्मान के साथ जीने का अधिकार दिया है। सभी स्कूलों में शौचालय निर्माण का कार्य शत-प्रतिशत पूरा कर लिया गया है। लगभग 4 करोड़ से अधिक महिलाओं को उज्ज्वला योजना के तहत गैस सिलिंडर देकर धुएं से मुक्ति दिलाई है। उन्होंने कहा कि दो करोड़ घरों में बिजली और दो करोड़ गरीब बहनों को पक्के घर दिए गए हैं। उन्होंने कहा कि प्रधानमंत्री श्री नरेन्द्र मोदी की पहल पर सभी बैंकों को दलित, आदिवासी एवं महिलाओं को आगे बढ़ाने के लिए अलग से ऋण उपलब्ध कराने को कहा गया है। मुद्रा बैंक योजना के तहत देश के 12 करोड़ से अधिक लोग लाभान्वित हुए हैं जिसमें काफी संख्या में महिलायें हैं। उन्होंने कहा कि केंद्र की किसी भी सरकार में एक साथ 9 महिला मंत्री कभी नहीं रही। आज मातृशक्ति देश की विदेश मंत्रालय एवं रक्षा मंत्रालय का जिम्मा संभाल रही है। उन्होंने कहा कि आज दुनिया भर में हिन्दुस्तान की मातृशक्ति का डंका बज रहा है।

ट्रिपल तलाक की चर्चा करते हुए श्री शाह ने कहा कि ट्रिपल तलाक मुस्लिम बहनों के लिए अभिशाप की तरह है, लेकिन कांग्रेस पार्टी इसका विरोध कर रही है, उसे मुस्लिम बहनों की पीड़ा का तनिक भी अहसास नहीं है। प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने अध्यादेश लाकर मुस्लिम महिलाओं को ट्रिपल तलाक से मुक्ति दिलाने का कार्य किया है।

श्री शाह ने कहा कि आने वाले चुनाव में मध्य प्रदेश की जनता के पास दो विकल्प हैं – एक तरफ सालों तक गरीबी हटाओ का नारा लगाकर गरीबों को हटाने वाली कांग्रेस तो दूसरी तरफ बिना कोई नारा दिए दिन-रात एक कर गरीबों, आदिवासियों, दलितों, पिछड़ों एवं महिलाओं के कल्याण के लिए काम करने वाली भारतीय जनता पार्टी। उन्होंने कहा कि कांग्रेस नीति, नीयत और नेतृत्व विहीन पार्टी है जिसका न तो कोई सिद्धांत है और न ही कोई विचारधारा। उन्होंने कहा कि श्री शिवराज सिंह चौहान समृद्ध मध्य प्रदेश का संकल्प लेकर निकले हैं। राज्य की जनता उन्हें चौथी बार अपना आशीर्वाद देकर भारी बहुमत से राज्य में भारतीय जनता पार्टी की सरकार बनाने का मार्ग प्रशस्त करे।
