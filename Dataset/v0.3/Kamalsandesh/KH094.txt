भारतीय जनता पार्टी के राष्ट्रीय अध्यक्ष श्री अमित शाह ने 18 दिसंबर को भाजपा के केन्द्रीय मुख्यालय में एक प्रेस वार्ता को संबोधित किया और गुजरात एवं हिमाचल प्रदेश विधानसभा चुनाव में भारतीय जनता पार्टी को मिली अभूतपूर्व जीत के लिए दोनों राज्यों की जनता का हृदय से धन्यवाद ज्ञापित किया। उन्होंने कहा कि मैं सबसे पहले गुजरात और हिमाचल प्रदेश की जनता को अपनी ओर से और पार्टी के करोड़ों कार्यकर्ताओं की ओर से हृदयपूर्वक धन्यवाद ज्ञापित करता हूं और अभिनंदन करता हूं कि उन्होंने प्रधानमंत्री श्री नरेन्द्र मोदी जी की विकास यात्रा में अपना पूर्ण भरोसा जताते हुए एक बार फिर से हमें सेवा करने का मौक़ा दिया।

श्री शाह ने कहा कि गुजरात और हिमाचल प्रदेश विधानसभा चुनावों में जीत भारतीय जनता पार्टी के करोड़ों कार्यकर्ताओं के अथक परिश्रम की जीत है, प्रधानमंत्री श्री नरेन्द्र मोदी जी की गरीब-कल्याण की नीति की जीत है। उन्होंने कहा कि यह जीत वंशवाद, जातिवाद और तुष्टीकरण की राजनीति के ऊपर विकासवाद की जीत है, पॉलिटिक्स ऑफ़ परफॉरमेंस की जीत है। उन्होंने कहा कि श्री नरेन्द्र मोदी प्रधानमंत्री बनने के बाद से ही देश के लोकतंत्र पर दुष्प्रभाव डालने वाले तीन नासूरों जातिवाद, वंशवाद और तुष्टीकरण को देश की राजनीति से मुक्त करने का प्रयास कर रहे हैं। उन्होंने कहा कि उत्तर प्रदेश के बाद गुजरात चुनाव ने यह सिद्ध कर दिया है कि देश का लोकतंत्र इन तीनों दुष्प्रभावों को ख़त्म कर पॉलिटिक्स ऑफ़ परफॉरमेंस के एक नये युग में प्रवेश कर चुका है। उन्होंने कहा कि अब यह सिद्ध हो चुका है कि जो परफॉर्म करेगा, जो विकास करेगा और जो जन-आकांक्षाओं की पूर्ति करेगा, उसे ही लोकतंत्र में जीत मिलेगी। उन्होंने कहा कि मोदी जी के नेतृत्व में आजादी के 70 साल बाद हमारा लोकतंत्र करवट बदल रहा और विकास के युग में प्रवेश कर रहा है, इसका संपूर्ण श्रेय देश की जनता को जाता है और भारतीय जनता पार्टी के करोड़ों कार्यकर्ताओं को जाता है जो मोदी जी के नेतृत्व में अहर्निश परिश्रम कर रहे हैं।

भाजपा अध्यक्ष ने कहा कि जहां तक गुजरात का सवाल है, 1990 के बाद से भाजपा गुजरात में कभी नहीं हारी, चाहे वह विधानसभा चुनाव हो या लोक सभा चुनाव। उन्होंने कहा कि भारतीय जनता पार्टी लगातार छठी बार गुजरात में सरकार बनाने जा रही है। उन्होंने कहा कि 2012 के मुकाबले हमारे वोट शेयर में बढ़ोतरी हुई है, 2012 में भारतीय जनता पार्टी को 47.85% वोट मिला था, इस बार अभी तक के परिणामों के अनुसार हमें 49.10% वोट मिले हैं, जो पिछले बार की तुलना में 1.25% की वृद्धि हुई। उन्होंने कहा कि यह बहुत बड़ी उपलब्धि है जो भारतीय जनता पार्टी के प्रति गुजरात की जनता के अटूट विश्वास को प्रदर्शित करता है।

श्री शाह ने कहा कि गुजरात चुनाव में जिस प्रकार से कांग्रेस पार्टी द्वारा मुद्दों को भटका कर पूरे चुनाव को जातिवाद की दिशा में ले जाने का प्रयास किया गया, गुजरात को जिस तरह से जातिवाद की आग में झोंकने का प्रयास किया गया, उसे गुजरात की जनता ने विफल कर दिया है। उन्होंने कहा कि गुजरात चुनाव में भ्रांतियां फैला कर मुद्दों से भटकाने का जो प्रयास हुआ, उसका नतीजा यह आया है कि कांग्रेस के सभी प्रमुख नेता चुनाव हार गए हैं। उन्होंने कहा कि कांग्रेस ने आउटसोर्सिंग के जरिये गुजरात चुनाव लड़ा था, यह इसी का परिणाम है कि गुजरात की जनता ने एक बार फिर से भारतीय जनता पार्टी में अपना विश्वास दिखाया है। उन्होंने कहा कि पूरे प्रचार के दौरान कांग्रेस द्वारा हर बार प्रचार का स्तर नीचे ले जाने का प्रयास हुआ, अलग-अलग प्रकार की अभद्र भाषाओं का प्रयोग किया गया, जातिवाद को भड़काने का भी प्रयास हुआ लेकिन गुजरात की जनता ने मोदी जी की पॉलिटिक्स ऑफ़ परफॉरमेंस में अपना भरोसा दिखाते हुए एक बार फिर से भारतीय जनता पार्टी को सरकार बनाने का मौक़ा दिया है।

भाजपा अध्यक्ष ने कहा कि हिमाचल प्रदेश में हम बहुत बड़े अंतर से जीते हैं। उन्होंने कहा कि जहां तक हिमाचल प्रदेश का सवाल है, हमें 2012 में 38.47% वोट मिले थे, इस बार हमें 48.6% वोट प्राप्त हुए हैं, अर्थात‌् भाजपा के वोट शेयर में पिछले बार की तुलना में 10% से अधिक की वृद्धि हुई है और दो-तिहाई बहुमत से हिमाचल में भारतीय जनता पार्टी की सरकार बनाने जा रहे हैं। उन्होंने कहा कि हिमाचल प्रदेश की जनता ने मोदी जी के हिमाचल के साथ अटूट रिश्ते को और मजबूत करते हुए भारतीय जनता पार्टी में अपनी श्रद्धा जताई है। उन्होंने कहा की चुनाव परिणामों से स्पष्ट है कि हिमाचल प्रदेश भी प्रधानमंत्री श्री नरेन्द्र मोदी जी की विकास यात्रा में जुड़ना चाहता है।

श्री शाह ने कहा कि जहां तक राजनीतिक नतीजों का सवाल है, केंद्र में प्रधानमंत्री श्री नरेन्द्र मोदी के नेतृत्व में एनडीए की सरकार बनने के बाद देश में जितने भी चुनाव हुए, भारतीय जनता पार्टी ने लगातार अपनी स्थिति को बेहतर किया है। उन्होंने कहा कि 2014 से पहले देश में पांच राज्यों में भारतीय जनता पार्टी की सरकार थी और एक राज्य में भाजपा शासन में भागीदार थी, जबकि आज गुजरात और हिमाचल प्रदेश के चुनाव परिणाम आ जाने के बाद देश के 14 राज्यों में भारतीय जनता पार्टी की सरकारें हैं और पांच राज्यों में भाजपा सहयोगियों के साथ मिल कर जनता की सेवा कर रही है, कुल मिलाकर देश के 19 राज्यों में प्रधानमंत्री श्री नरेन्द्र मोदी जी के नेतृत्व में सरकारें बनी हैं।

भाजपा अध्यक्ष ने कहा कि प्रधानमंत्री श्री नरेन्द्र मोदी जी के नेतृत्व में केंद्र की भारतीय जनता पार्टी सरकार देश के गांव, गरीब, किसान, पिछड़े, दलित, आदिवासी, युवा एवं महिलाओं के उत्थान के लिए 106 से अधिक योजनायें लेकर आई है और उसी का परिणाम है कि सारी योजनायें नीचे तक पहुंच कर इतने बड़े जन-समर्थन में तब्दील हुई है। उन्होंने कहा कि प्रधानमंत्री श्री नरेन्द्र मोदी के नेतृत्व में देश का अर्थतंत्र बहुत तेजी से आगे बढ़ रहा है और इसे दुनिया की तमाम आर्थिक एजेंसियां इसको सत्यापित कर चुकी है।

श्री शाह ने कहा कि आने वाले दिनों में त्रिपुरा, मेघालय, मिजोरम और कर्नाटक – चार राज्यों में चुनाव होने वाले हैं। मुझे पूरा भरोसा है कि मोदी जी के नेतृत्व में इन चारों राज्यों में भी निश्चित रूप से भारतीय जनता पार्टी की जीत होगी, इसके लिए भाजपा के कार्यकर्ता कटिबद्ध हैं, संकल्पवान हैं। उन्होंने कहा कि प्रधानमंत्री श्री नरेन्द्र मोदी के नेतृत्व में भारतीय जनता पार्टी 2019 के लोक सभा चुनाव में उतरेगी, तो देश भर में एक बार फिर से हमें जनसमर्थन प्राप्त होगा, इसमें कोई संशय नहीं है, साथ ही प्रधानमंत्री जी ने देश के युवाओं के सामने 2022 तक न्यू इंडिया का जो लक्ष्य रखा है, इसे भी हम प्राप्त करने में सफल होंगे। उन्होंने कहा कि भारतीय जनता पार्टी के लाखों कार्यकर्ताओं व भाजपा के कई प्रमुख नेताओं ने इन चुनावों में बिना थके हुए निरंतर परिश्रम किया हैं। मैं उन सबको भारतीय जनता पार्टी के अध्यक्ष के नाते हृदय से धन्यवाद करता हूं। उन्होंने कहा कि मैं एक बार फिर से गुजरात और हिमाचल प्रदेश की जनता का धन्यवाद करता हूं और आशा करता हूं कि देश की जनता प्रधानमंत्री श्री नरेन्द्र मोदी जी के नेतृत्व में इसी तरह से भारतीय जनता पार्टी को अपना आशीर्वाद देती रहेगी और हम जनता के इस आशीर्वाद को विकास में तब्दील कर देश को आगे बढ़ाने एवं न्यू इंडिया की परिकल्पना को साकार करने का प्रयास करते रहेंगे।

