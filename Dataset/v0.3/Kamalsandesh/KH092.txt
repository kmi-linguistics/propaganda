उत्तर प्रदेश में निकाय चुनाव में मिली भारी जीत के अवसर पर हुए उत्सव में भारतीय जनता पार्टी के प्रदेश अध्यक्ष डॉ. महेन्द्र नाथ पाण्डेय ने निकाय चुनाव में मिली अभूतपूर्व विजय को देश के प्रधानमंत्री श्री नरेन्द्र मोदी की गरीब कल्याण नीति और राष्ट्रीय अध्यक्ष श्री अमित शाह के कुशल निर्देशन एवं मुख्यमंत्री योगी आदित्यनाथ के द्वारा जनकल्याण की दिशा में किये जा रहे कार्यों की जीत बताया। इस अवसर पर उन्होंने प्रदेश महामंत्री (संगठन) श्री सुनील बंसल एवं समस्त पदाधिकारी, निकाय चुनाव की पूरी टीम सभी प्रभारी एवं कार्यकर्ताओं को हृदय से बधाई एवं शुभकामनाएं दी।

डॉ. पाण्डेय ने कहा कि प्रदेश की जनता ने केन्द्र सरकार व प्रदेश सरकार द्वारा किये जा रहे विकास कार्यों और एक सुरक्षित समाज व भ्रष्टाचार रहित प्रशासन के प्रति जनता के विश्वास को दर्शाती है। यह जीत हमें जनकल्याण की दिशा में और अधिक मेहनत के लिए प्रेरित करेगी। डॉ. पाण्डेय ने चुनावों में विजयी सभी मेयर, चेयरमैन व पार्षदों कों हार्दिक बधाई एवं शुभकामनाएं दी।

इस अवसर पर प्रदेश के यशस्वी मुख्यमंत्री योगी आदित्यनाथ ने अपने सम्बोधन में कहा कि यह विजय प्रधानमंत्री श्री नरेन्द्र मोदी में जनता का अटूट विश्वास और राष्ट्रीय अध्यक्ष श्री अमित शाह का कुशल नेतृत्व प्रदेश के अध्यक्ष डॉ. महेन्द्र नाथ पाण्डेय, प्रदेश संगठन महामंत्री श्री सुनील बसंल के कुशल प्रबन्धन में एवं प्रदेश पदाधिकारी तथा मेरे मत्रिमण्डल के सभी सहयोगी तथा भाजपा के कर्मठ कार्यकर्ताओं के कठोर परिश्रम का परिणाम है। हम विकास के पथ पर अनवरत कार्य करते रहेंगे। यह प्रदेश की लोक कल्याणकारी नीतियों और विकासशील शासन में अटूट विश्वास की जीत है। यह जीत भाजपा की विकास एवं सुशासन की प्रति गहरी प्रतिबद्धता की जीत है।

मुख्यमंत्री योगी आदित्यनाथ ने कहा कि उत्तर प्रदेश नगर निकाय चुनाव सबकी आंखों को खोलने वाला है। खासतौर पर वो लोग जो गुजरात के चुनाव के सम्बन्ध में बड़ी-बड़ी बातें कर रहे थे, उनका नगर निकायों में खाता भी नहीं खुल पाया है और अमेठी में भी उनका सूपड़ा साफ हो गया है। उत्तर प्रदेश की जनता ने एक बार प्रधानमंत्री जी को फिर से अपना समर्थन दिया है। देश के ढांचागत सुधार और आम जनता तक जनसुविधाओं को पहुंचाने में किये जा रहे है 3.5 वर्षों के प्रयास पर अपनी मोहर लगाई है। लगभग 125 लोक कल्याणकारी कार्यक्रम चल रहे हैं, यह सामूहिक प्रयास का परिणाम हैं।

उन्होंने कहा कि मैं भाजपा प्रदेश अध्यक्ष डॉ. महेन्द्र नाथ पाण्डेय, प्रदेश महामंत्री (संगठन) श्री सुनील बंसल, प्रदेश पदाधिकारी, मंत्रिमण्डल के सभी सहयोगियों को और सभी विजयी श्री प्राप्त किये सभी भाजपा के प्रत्याशियों समेत नगर प्रमुख सभी चेयरमैन और जीते हुए सभी सभासदों को भी मैं हृदय से बधाई देता हूं। मैं इस अवसर पर प्रदेश के 4.5 करोड़ मतदाताओं का जिन्होंने अपनी प्रत्यक्ष व अप्रत्यक्ष सहभागिता सुनिश्चित की तथा इस अवसर पर मीडिया का भी आभार व्यक्त करूंगा ।
