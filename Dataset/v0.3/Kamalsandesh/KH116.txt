भारतीय जनता पार्टी के राष्ट्रीय अध्यक्ष श्री अमित शाह ने 4 मई को भोपाल (मध्य प्रदेश) के भेल दशहरा ग्राउंड में आयोजित प्रदेश स्तरीय विस्तारित बैठक में राज्य भर से आये मंडल स्तर के कार्यकर्ताओं को संबोधित किया और कहा कि मध्य प्रदेश में भारतीय जनता पार्टी को हराने का कांग्रेस में दम
नहीं है।

श्री शाह ने कहा कि मध्य प्रदेश भारत का दिल है जहां मां नर्मदा, मां क्षिप्रा का जल अहर्निश बहा करता है, जहां भगवान् महाकाल स्वयं विराज कर जगत के कल्याण का आशीर्वाद देते हैं और जहां बालक शंकर को शंकराचार्य के रूप में प्रतिष्ठित किया गया था। उन्होंने कहा कि मध्य प्रदेश भारतीय जनता पार्टी के लिये एक तीर्थस्थान के समान है, यहां पर कुशाभाऊ ठाकरे जी और राजमाता ने संगठन के मूल सिद्धांत के आदर्शों को चरितार्थ करने की धर्मयात्रा शुरू की थी और अपने जीवन का क्षण-क्षण और शरीर का कण-कण संगठन के विस्तार और पार्टी के विकास के लिये समर्पित कर दिया था। उन्होंने कार्यकर्ताओं को संबोधित करते हुये कहा कि इस बार का चुनाव हम सबको मिलकर कुशाभाऊ ठाकरे जी और राजमाता के नाम समर्पित करना चाहिए और संगठन के आधार पर चुनाव में विजय प्राप्त करने के लिए कार्य करना चाहिए।

भाजपा अध्यक्ष ने कहा कि आजकल मैं लगातार कर्नाटक प्रवास पर रहता हूं, वहां विधान सभा चुनाव होने वाले हैं लेकिन कर्नाटक की जनता से भारतीय जनता पार्टी को मिल रहे अपार समर्थन से यह तय है कि कर्नाटक में भी श्री येदुरप्पा जी के नेतृत्व में भारतीय जनता पार्टी की सरकार बनने जा रही है। उन्होंने कहा कि मैं कांग्रेस के नव-नियुक्त प्रदेश अध्यक्ष और कांग्रेस अध्यक्ष, दोनों का बयान देख रहा था कि मध्य प्रदेश में कांग्रेस की सरकार बनेगी। उन्होंने कहा कि मैं समझ नहीं पा रहा हूं कि आखिर मध्य प्रदेश में कांग्रेस की सरकार बनेगी तो कैसे? उन्होंने 2014 से 2018 तक की भारतीय जनता पार्टी की विकास यात्रा पर विस्तार से चर्चा करते हुये कहा कि शेख़चिल्ली का स्वप्न देख रहे कांग्रेस पार्टी के नेताओं को मैं बताना चाहता हूं कि आप में दम नहीं है मध्य प्रदेश में भारतीय जनता पार्टी को हराने का।

श्री शाह ने कहा कि 2014 से 2018 तक का इस देश का राजनीतिक मानचित्र उठाकर देख लीजिये, 2014 में आजादी के बाद पहली बार श्री नरेन्द्र मोदी जी के नेतृत्व में किसी गैर कांग्रेसी दल की पूर्ण बहुमत की सरकार बनने के बाद से आज तक देश में जितने भी चुनाव हुये हैं, उन सभी चुनावों में कांग्रेस हारी है और भाजपा को अभूतपूर्व जीत प्राप्त हुई है और जिस तरह से जनता का प्यार और आशीर्वाद देश भर की जनता ने भारतीय जनता पार्टी को दिया है, उसने भारत के राजनीतिक मानचित्र को बदल कर रख दिया है। उन्होंने कहा कि लोक सभा चुनाव के बाद महाराष्ट्र, हरियाणा, झारखंड, जम्मू-कश्मीर, असम, मणिपुर, उत्तराखंड, उत्तर प्रदेश, गुजरात, हिमाचल प्रदेश, गोवा, मेघालय, नागालैंड, त्रिपुरा – हर जगह से कांग्रेस हारी है और भारतीय जनता पार्टी की सरकार बनी है। उन्होंने कहा कि 15 मई को कर्नाटक विधान सभा चुनाव का भी परिणाम आने वाला है, वहां से भी कांग्रेस जायेगी और भाजपा आयेगी।

राहुल गांधी पर निशाना साधते हुये उन्होंने कहा कि राहुल जी, दूरबीन लेकर ढूंढने पर भी कांग्रेस की विजय कहीं दिखाई नहीं देती, आखिर आपको स्वप्न आया कहां से? उन्होंने कहा कि मध्य प्रदेश तो भारतीय जनता पार्टी का गढ़ है, यहां भाजपा का संगठन अंगद का पांव है जिसे कोई डिगा नहीं सकता।
राष्ट्रीय अध्यक्ष ने कहा कि मध्य प्रदेश में हमारे सभी नेता अपने उद् बोधनों में देश के गांव, गरीब, किसान, दलित, पिछड़े, आदिवासी, युवा एवं महिलाओं के कल्याण की बात करते हैं, जबकि कांग्रेस ने कॉर्पोरेट घराने के प्रिय पात्र को प्रदेश अध्यक्ष बनाकर अपना असली चेहरा मध्य प्रदेश की जनता के सामने उजागर कर दिया है। उन्होंने कहा कि मध्य प्रदेश में लड़ाई कॉर्पोरेट घराने और किसानों के बीच है। उन्होंने कहा कि जहां भारतीय जनता पार्टी किसानों का प्रतिनिधित्व करती है, वहीं कांग्रेस कॉर्पोरेट घराने का प्रतिनिधित्व करती है। उन्होंने कहा कि मध्य प्रदेश में कांग्रेस पार्टी राजा-महाराजाओं को लेकर चुनाव में उतरी है, लेकिन हमें डरने की कोई जरूरत नहीं है क्योंकि हमारा हर एक बूथ कार्यकर्ता राजा-महाराजाओं को हराने की क्षमता रखता है।

श्री शाह ने कहा कि एक निरपेक्ष राजनीतिक पर्यवेक्षक के रूप में मेरा विश्लेषण यह है कि मध्य प्रदेश में शिवराज सिंह जी के नेतृत्व में भारतीय जनता पार्टी की सरकार ने अब तक जो कार्य किया है, वह देश के लोकतांत्रिक इतिहास में अद्वितीय है। उन्होंने कहा कि एक जमाने में मध्य प्रदेश की गिनती देश के ‘बीमारू राज्यों’ में हुआ करती थी, लेकिन आज मध्य प्रदेश बीमारू राज्य की सूची से निकल कर विकास के पथ पर तेज गति से अग्रसर है। उन्होंने कहा कि श्री शिवराज जी के नेतृत्व में मध्य प्रदेश लगातार सबसे ज्यादा कृषि विकास दर हासिल करने वाला राज्य बना है, सबसे ज्यादा सिंचाई सुविधाएं बढ़ाने वाला राज्य बना है। सबसे ज्यादा सड़कों का जाल बिछाने वाला राज्य बना है, सबसे ज्यादा विकास दर को प्रगतिशील रखने वाला राज्य बना है। उन्होंने कहा कि श्री शिवराज सिंह जी के नेतृत्व में भारतीय जनता पार्टी सरकार की उनकी पूरी मंत्रिमंडल और विधायकों की टीम ने मध्य प्रदेश के जन-जन का विश्वास जीतने का काम किया है। उन्होंने कहा कि यदि मध्य प्रदेश में विकास की गति को इसी तरह तीव्र बनाए रखनी है और राज्य को विकास की नई ऊंचाइयों तक ले जाना है तो पार्टी के सभी कार्यकर्ताओं को संकल्प लेना होगा कि हमें राज्य का अगला विधान सभा चुनाव जीतना है और मध्य प्रदेश को एक विकसित राज्य बनाने के लिए कटिबद्ध होना है। इस बैठक में मध्य प्रदेश के मुख्यमंत्री श्री शिवराज सिंह चौहान, मध्य प्रदेश भाजपा अध्यक्ष श्री राकेश िसंह, पूर्व प्रदेश अध्यक्ष श्री नंद कुमार सिंह चौहान सहित अनेक वरिष्ठ नेतागण उपस्थित थे।
