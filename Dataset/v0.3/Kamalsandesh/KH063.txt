भारतीय जनता पार्टी के राष्ट्रीय अध्यक्ष श्री अमित शाह ने अपने तीन दिवसीय राजस्थान प्रवास के पहले दिन 22 जुलाई को बिड़ला ऑडिटोरियम, राजस्थान में आयोजित प्रबुद्ध वर्ग सम्मेलन को संबोधित किया और भारतीय जनता पार्टी की विचारधारा, सिद्धांत और प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार की उपलब्धियों व मोदी सरकार द्वारा राजस्थान के विकास के लिए किये जा रहे कार्यों पर विस्तार से चर्चा की।
इससे पहले श्री शाह ने प्रदेश कार्यालय, जयपुर में नानाजी देशमुख ई-लाइब्रेरी का उद्घाटन किया। इसके बाद श्री शाह ने राजस्थान प्रदेश कोर कमिटी के सदस्यों, सांसदों, विधायकों, प्रदेश कार्यालय पदाधिकारियों, जिला अध्यक्षों एवं जिला महासचिवों के साथ बैठक की और केंद्र एवं राज्य सरकार की विभिन्न योजनाओं तथा मुद्दों पर चर्चाएं भी कीं। साथ ही उन्होंने पंडित दीनदयाल उपाध्याय जन्म शताब्दी कार्यक्रम एवं कार्य विस्तारक योजना की भी समीक्षा बैठक की।

भारतीय जनता पार्टी और देश की अन्य पार्टियों में अंतर क्या है, इस पर चर्चा करते हुए श्री शाह ने कहा कि आज देश के राजनीतिक दलों की विचारधारा, दलों के आतंरिक लोकतंत्र और सरकार बनने के बाद की परफोर्मेंस का तुलनात्मक अध्ययन करने का समय आ गया है। उन्होंने कहा कि किसी भी लोकतांत्रिक देश के लिए यह बहुत जरूरी है कि उस देश के राजनीतिक दलों में भी आतंरिक लोकतंत्र मजबूत हो, लेकिन दुर्भाग्य की बात यह है कि देश की लगभग 1650 छोटी-बड़ी पार्टियों में से केवल भारतीय जनता पार्टी ही ऐसी पार्टी है जिसके अंदर आतंरिक लोकतंत्र मजबूत है। उन्होंने कहा कि यदि पार्टी के अंदर ही लोकतंत्र नहीं है तो वह देश का भला कभी नहीं कर सकती लेकिन यदि पार्टी में आंतरिक लोकतंत्र तो देश का लोकतंत्र भी मजबूत बना रहता है। उन्होंने कहा कि देश की अधिकतर पार्टियों में सबको पता है कि उसका अगला अध्यक्ष कौन होगा। उन्होंने कहा कि कांग्रेस का अगला अध्यक्ष कौन होगा, यह सब लोगों को पता है लेकिन भारतीय जनता पार्टी का अगला लक्ष्य कौन होगा, यह किसी को मालूम नहीं है। यही बताता है कि भारतीय जनता पार्टी में आंतरिक लोकतंत्र कितना मजबूत है। उन्होंने कहा कि भारतीय जनता पार्टी में अध्यक्ष वंश परंपरा अथवा जाति के आधार पर तय नहीं होते, बल्कि योग्यता, पार्टी के सिद्धांतों के प्रति निष्ठा और परिश्रम के आधार पर तय होते हैं। उन्होंने कहा कि भारतीय जनता पार्टी ही एकमात्र ऐसी पार्टी है जहां एक बूथ कार्यकर्ता भी पार्टी का अध्यक्ष बन सकता है और एक गरीब परिवार का बेटा व पार्टी का एक छोटा सा कार्यकर्ता देश का प्रधानमंत्री। उन्होंने कहा कि जहां लोकतंत्र मजबूत होता है, वहां योग्यता के आधार पर फैसले होते हैं, वहां बदलाव की गुंजाइश होती है और जहां बदलाव की गुंजाइश होती है, वहां कभी भी डिमेरिट्स को स्थान नहीं मिलता।

भाजपा अध्यक्ष ने कहा कि किसी पार्टी के मूल्यांकन करने का तीसरा महत्वपूर्ण मानक है कि जब कोई पार्टी चुनाव जीतकर सरकार बनाती है तो उसका परफॉरमेंस किस तरह का रहता है। उन्होंने कहा कि इस मानक पर भी भारतीय जनता पार्टी ने देश में उच्चतम मापदंड स्थापित करने का काम किया है। उन्होंने कहा कि कांग्रेस पार्टी का कोई सिद्धांत ही नहीं था, क्योंकि कांग्रेस पार्टी की स्थापना किसी सिद्धांत अथवा विचारधारा के आधार पर नहीं, बल्कि आजादी को प्राप्त करने के लिए की गई थी। उन्होंने कहा कि देश की आज़ादी प्राप्त करने के लिए सभी विचारधाराओं वाले लोग कांग्रेस में शामिल हुए और इसलिए महात्मा गांधी ने आज़ादी के बाद कांग्रेस को ख़त्म कर विचारधारा के आधार पर पार्टी के गठन करने की बात कही थी। उन्होंने कहा कि जिस पार्टी का कोई सिद्धांत नहीं है, वह देश का विकास नहीं कर सकती।

श्री शाह ने कहा कि कांग्रेस और भारतीय जन संघ की विचारधारा में एक बड़ा मूल अंतर यह था कि कांग्रेस देश का नवनिर्माण करना चाहती थी, जबकि भारतीय जन संघ देश की प्राचीन सांस्कृतिक विरासत और गौरवशाली वैभव के आधार पर देश का पुनर्निर्माण करना चाहती थी।

राष्ट्रीय अध्यक्ष ने कहा कि आजादी के बाद देश में 70 सालों तक जो सरकारें चली हैं, उसमें देश की जनता ने चार प्रकार की सरकारें देखी है – कांग्रेस पार्टी की सरकारें, कम्युनिस्ट पार्टियों की सरकारें, क्षेत्रीय पार्टियों की सरकारें और भारतीय जनता पार्टी की सरकारें। प्रबुद्ध जनों से अपील करते हुए उन्होंने कहा कि अब देश में तुलनात्मक अध्ययन करने का समय आ गया है। चारों प्रकार के विकास के मॉडल देश की जनता के सामने है, उन्हें यह देखना चाहिए कि कांग्रेस की सरकारों में क्या विकास हुआ है, कम्युनिस्ट की राज्य सरकारों में कैसा विकास हुआ है, क्षेत्रीय पार्टियों की सरकारों के राज्य में कैसा विकास हुआ है और भारतीय जनता पार्टी की सरकारों में कैसा विकास हुआ है। उन्होंने कहा कि जिन-जिन राज्यों में भारतीय जनता पार्टी की सरकारें रहीं, वहां हमने विकास के नए मापदंड स्थापित किये और विकास की नई परिभाषा स्थापित की है। उन्होंने कहा कि भारतीय जनता पार्टी की हर सरकार लोकाभिमुख, पारदर्शी और निर्णायक होती है।

श्री शाह ने कहा कि आजादी के 70 साल बाद भी देश की 60% आबादी के पास बैंक अकाउंट तक नहीं था। प्रधानमंत्री जन-धन योजना के तहत तीन वर्ष में ही देश के लगभग 28.5 करोड़ लोगों के बैंक खाते खोले गए। उन्होंने कहा कि बैंक अकाउंट खोलने के बाद सरकार ने लाभार्थियों की सब्सिडी सीधे उनके बैंक खाते में ट्रांसफर किया जिससे सरकार ने हजारों करोड़ रुपये की चोरी बचाई। उन्होंने कहा कि प्रधानमंत्री उज्ज्वला योजना के माध्यम से देश के पांच करोड़ गरीब महिलाओं को गैस कनेक्शन देने का लक्ष्य रखा है जिसमें से लगभग 2 करोड़ 60 लाख महिलाओं को गैस कनेक्शन वितरित किये जा चुके हैं। उन्होंने कहा कि आजादी के 70 साल बाद भी देश के लगभग 12 करोड़ परिवार ऐसे थे, जिनके घर में टॉयलेट्स तक नहीं थे। हमने तीन ही साल में साढ़े चार करोड़ टॉयलेट्स बनाने का काम ख़त्म कर दिया है। उन्होंने कहा कि प्रधानमंत्री श्री नरेन्द्र मोदी जी ने खुले में शौच से मुक्ति का मुहिम शुरू कर महिलाओं को सम्मान के साथ जीने का अधिकार दिया है। उन्होंने कहा कि मुद्रा बैंक के माध्यम से मोदी सरकार देश के 7.64 करोड़ लोगों को स्वरोजगार देने का काम किया है।

श्री शाह ने कहा कि काले-धन के दुष्प्रभाव को देश की अर्थव्यवस्था से ख़त्म करने के लिए मोदी सरकार ने कई कदम उठाये हैं। उन्होंने कहा कि नोटबंदी का सफल और साहसिक कदम उठाकर देश की अर्थव्यवस्था को पारदर्शी बनाने में सरकार सफल हुई है। उन्होंने कहा कि राजनीतिक चंदों को 2000 कैश तक सीमित करके राजनीतिक पार्टियों की चंदे की प्रक्रिया को भी पारदर्शी बनाने की पहल की गई है। उन्होंने कहा कि चाहे बेनामी संपत्ति पर क़ानून की बात हो, शत्रु संपत्ति बिल को पारित कराने की बात हो या फिर फर्जी कंपनियों के खिलाफ मुहिम की बात – केंद्र की भारतीय जनता पार्टी सरकार ने हर मोर्चे पर अपनी दृढ़ राजनीतिक इच्छाशक्ति का परिचय देते हुए इन सबके खिलाफ कड़ी कार्रवाई की है। उन्होंने कहा कि साइप्रस, सिंगापुर और मॉरीशस के रूट से जो काला-धन देश में आता था, उसे बंद कर दिया गया है। उन्होंने कहा कि इस सबका परिणाम है कि एक ही साल में लगभग 91 लाख नए पैन कार्ड रजिस्टर हुए हैं। श्री शाह ने कहा कि 2014 में मोदी सरकार आने के पहले जो परिस्थितियां थी, वह 2017 में बिलकुल बदल गई हैं। उन्होंने कहा कि केंद्र में कांग्रेस की सोनिया-मनमोहन की सरकार पर 12 लाख करोड़ रुपये के भ्रष्टाचार के आरोप थे और अब केंद्र में तीन साल से प्रधानमंत्री श्री नरेन्द्र मोदी के नेतृत्व में भारतीय जनता पार्टी की सरकार है और हमारे विरोधी भी हम पर भ्रष्टाचार का कोई आरोप नहीं लगा पाए हैं। प्रधानमंत्री श्री नरेन्द्र मोदी जी ने जातिवाद, परिवारवाद और तुष्टीकरण की राजनीति को ख़त्म कर देश में पॉलिटिक्स ऑफ़ परफॉरमेंस के एक नए युग की शुरुआत की है।

श्री शाह ने कहा कि भारतीय जनता पार्टी की सरकार लोगों को ‘अच्छा लगे’ इस अभियान में नहीं लगी रहती, बल्कि लोगों के लिए ‘अच्छा हो’, ऐसे अभियान में लगी रहती है, इसीलिए देश तीव्र गति से विकास करता दिखाई दे रहा है। प्रबुद्ध वर्ग को संबोधित करते हुए श्री शाह ने कहा कि प्रधानमंत्री श्री नरेन्द्र मोदी के नेतृत्व में भारत और वसुंधरा जी के नेतृत्व में राजस्थान जिस प्रकार से विकास की दिशा में आगे बढ़ रहा है तथा भारतीय जनता पार्टी की यात्रा आपके आशीर्वाद से इसी तरह चलती रही तो वो दिन दूर नहीं जब हम भारत माता को विश्व गुरु के रूप में पुनर्प्रतिष्ठित करने में सफल होंगे ।
