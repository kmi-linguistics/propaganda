भारतीय जनता पार्टी के राष्ट्रीय अध्यक्ष श्री अमित शाह ने 16 सितंबर को बांगड़ कॉलेज, पाली (नगर चौराहा के पास) में जोधपुर संभाग स्तरीय अन्य पिछड़ा वर्ग सम्मेलन को संबोधित किया और ओबीसी समाज की अनदेखी करने के लिए कांग्रेस पर जमकर प्रहार किया। इससे पहले उन्होंने अणुवृत नगर, पाली (रामलीला मैदान के पास) में तीन जिलों पाली, जालौर और सिरोही (14 विधानसभाओं) और पॉलिटेक्निक महाविद्यालय, जोधपुर (नगर निगम के पास) में तीन अन्य जिलों जोधपुर, जैसलमेर और बाड़मेर (19 विधानसभाओं) के शक्ति केंद्र सम्मेलन को संबोधित किया। इसके अतिरिक्त उन्होंने पॉलिटेक्निक महाविद्यालय, जोधपुर में जोधपुर संभाग स्तरीय युवा सम्मेलन को भी संबोधित किया।

श्री शाह ने कहा कि राजस्थान की वसुंधरा सरकार ने ओबीसी समुदाय की सभी जातियों को सत्ता में भागीदारी देने का कार्य किया है। उन्होंने कहा कि भारतीय जनता पार्टी किसी जाति अथवा समाज की पार्टी नहीं, बल्कि सभी जातियों और समाज का सुगंधित पुष्पगुच्छ है।

श्री शाह ने कहा कि प्रधानमंत्री श्री नरेन्द्र मोदी ने देश के पिछड़ा समाज के कल्याण के लिए काफी काम किया है। उन्होंने कहा कि 1955 से देश के पिछड़े वर्ग के लोग पिछड़ा वर्ग आयोग को संवैधानिक मान्यता देने की मांग करते रहे, लेकिन 55 साल से अधिक समय तक देश में शासन करने वाली कांग्रेस सरकार इसे अनदेखा करती रही। उन्होंने कहा कि जब पिछड़े घर में जन्म लेने वाले श्री नरेन्द्र मोदी देश के प्रधानमंत्री बने, तब उन्होंने पिछड़ा वर्ग आयोग को संवैधानिक मान्यता देकर देश के करोड़ों पिछड़ा वर्ग के लोगों को सम्मान के साथ जीने का अधिकार दिया।

राष्ट्रीय अध्यक्ष ने कहा कि मोदी सरकार ने देश के गरीब और पिछड़े वर्ग के लोगों के लिए कई योजनाओं की शुरुआत की। उन्होंने कहा कि मुद्रा बैंक योजना का सबसे ज्यादा लाभ पिछड़े वर्ग के लोगों को मिला है, जो अब खुद का स्वरोजगार कर सकते हैं और लोगों को रोजगार भी दे सकते हैं। उन्होंने कहा कि गरीब महिलाओं को चूल्हे के धुएं से मुक्ति मिली है, गरीब और पिछड़ों के लिए बैंक के दरवाजे खोले गए हैं, जन-धन योजना के माध्यम से उनके बैंक अकाउंट खोले गए हैं और दो करोड़ लोगों को घर और बिजली देने का कार्य किया गया है। उन्होंने कहा कि मोदी सरकार ने मिशन इन्द्रधनुष योजना के तहत देश के 18 करोड़ गरीब बच्चों और गर्भवती महिलाओं का टीकाकरण कराया गया है, लेकिन कांग्रेस को कभी इन बातों का ध्यान नहीं आया।

श्री शाह ने कहा कि राजस्थान में भारतीय जनता पार्टी की वसुंधरा सरकार ने अन्नपूर्णा योजना के तहत गरीबों को सिर्फ 5 रुपये में सुबह का नाश्ता और केवल 8 रुपये में दोपहर के भोजन का प्रबंध किया है। इतना ही नहीं वसुंधरा सरकार ने राज्य के किसानों का 50 हजार रुपये तक का कर्ज भी माफ़ किया है। कांग्रेस पर प्रहार करते हुए उन्होंने कहा कि देश में कांग्रेस ने 55 वर्ष से अधिक समय तक शासन किया, राजस्थान में भी वर्षों तक शासन किया, लेकिन आखिर क्यों कांग्रेस पार्टी को गरीब की भूख का अहसास नहीं हुआ? उन्होंने कहा कि राजस्थान में वसुंधरा सरकार ने गरीबों के लिए केंद्र सरकार के अलावे 35 लाख और घरों का निर्माण किया है।

राष्ट्रीय अध्यक्ष ने कहा कि चुनाव आने वाला है, कांग्रेस फिर से विकास पर बात करने के बजाय जाति-पाति, अगड़े-पिछड़े और तुष्टीकरण की राजनीति का राग अलापने वाली है, लेकिन देश और प्रदेश की जनता कांग्रेस के इन हथकंडों को बखूबी जानती है और वह आने वाले चुनाव में कांग्रेस को इसका करारा जवाब देगी।
