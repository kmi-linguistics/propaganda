भारतीय जनता पार्टी के राष्ट्रीय अध्यक्ष श्री अमित शाह 10 जून को छत्तीसगढ़ के सरगुजा जिला स्थित अंबिकापुर में आयोजित राज्यव्यापी छत्तीसगढ़ विकास यात्रा में शामिल हुए और इस अवसर पर आयोजित एक विशाल जन-सभा को उन्होंने संबोधित किया। इससे पहले उन्होंने अंबिकापुर में बसंत मल्टीप्लेक्स से पीजी कॉलेज ग्राउंड तक एक भव्य रोड शो किया। सभा को छत्तीसगढ़ के मुख्यमंत्री श्री रमण सिंह ने भी संबोधित किया। ज्ञात हो कि श्री रमण सिंह के नेतृत्व में पूरे छत्तीसगढ़ में भारतीय जनता पार्टी की सरकार की उपलब्धियों का लेखा-जोखा जनता के सामने रखने के उद्देश्य से राज्यव्यापी छत्तीसगढ़ विकास यात्रा शुरू की गई है। इस विकास यात्रा के प्रथम चरण में मुख्यमंत्री श्री रमण सिंह 18 दिनों में लगभग 4,000 किलोमीटर की यात्रा और 45 जन-सभाओं के माध्यम से 50 विधान-सभा क्षेत्रों के 20 लाख से अधिक लोगों से जनसंपर्क करेंगे।

भाजपा अध्यक्ष ने कहा कि छत्तीसगढ़ में श्री रमण सिंह के नेतृत्व में भारतीय जनता पार्टी की सरकार ने बड़े मनोयोग से विकास की गंगा बहाई है। उन्होंने कहा कि भारतीय जनता पार्टी की रमण सिंह सरकार ने लगातार तीन कार्यकाल तक छत्तीसगढ़ में विकास की जो अहर्निश यात्रा शुरू की है और उसे जिस तरह से समाज के हर वर्गों का प्यार और समर्थन मिल रहा है, उससे यह निश्चित है कि आने वाले विधान सभा चुनाव में प्रचंड जीत के साथ एक बार फिर भारतीय जनता पार्टी की सरकार बनने वाली है। उन्होंने राज्य की जनता एवं पार्टी कार्यकर्ताओं का आह्वान करते हुए कहा कि इस बार सिर्फ विजय से काम नहीं चलेगा, बल्कि इस बार 65 सीटों पर विजय के साथ सरकार बनाने का काम भारतीय जनता पार्टी को करना है।
श्री शाह ने कहा कि भारतीय जनता पार्टी के अलावा किसी और पार्टी में यह ताकत नहीं है कि वे चुनाव से पहले ही अपने कार्यकाल का लेखा-जोखा जनता के सामने प्रस्तुत कर सके। उन्होंने कहा कि यह भारतीय जनता पार्टी की श्री रमण सिंह सरकार है जो चुनाव से पहले हर विधान सभा क्षेत्र में जाकर राज्य की जनता के सामने अपनी सरकार हिसाब-किताब दे रही है। उन्होंने कहा कि तीनों कार्यकाल में श्री रमण सिंह के नेतृत्व में भाजपा ने एक भी ऐसा काम नहीं किया कि पार्टी कार्यकर्ताओं को सिर झुकाना पड़े। उन्होंने कहा कि छत्तीसगढ़ की महान जनता ने लगातार तीन बार जो आशीर्वाद भारतीय जनता पार्टी को दिया है, इसका उपयोग कर रमण सिंह सरकार ने राज्य के हर घर में विकास और खुशहाली पहुंचाने का काम किया है।

श्री शाह ने कहा कि कांग्रेस अध्यक्ष राहुल गांधी पूछते हैं कि मोदी सरकार ने चार सालों में क्या किया। मैं उनसे पूछना चाहता हूं कि हमने देश की जनता ने सेवा करने का मौक़ा दिया है, जब हम जनता से वोट मांगने फिर से जायेंगे तो अपने पल-पल का हिसाब उन्हें देंगे। जनता को अपने पल-पल का और एक-एक पाई का हिसाब देने की तो हमारी परम्परा रही है। राहुल गांधी पर हमला करते हुए उन्होंने कहा कि आप हमसे चार सालों के काम-काज का हिसाब मांग रहे हैं, लेकिन देश की जनता तो आपसे चार पीढ़ियों के काम-काज का हिसाब मांग रही है। उन्होंने कहा कि आजादी के बाद से लेकर अब तक के समय में लगभग 55 सालों तक देश में कांग्रेस पार्टी की सरकार रही, राहुल गांधी जी, आप बताइये कि आखिर क्यों छत्तीसगढ़ का विकास नहीं हो पाया।

राहुल गांधी पर करारा प्रहार जारी रखते हुए उन्होंने कहा कि आखिर क्यों आजादी के 70 साल बाद भी देश की लगभग एक तिहाई आबादी के पास बैंक एकाउंट नहीं था, क्यों आजादी के 70 साल बाद भी देश के 10 करोड़ परिवारों के पास गैस सिलिंडर तक नहीं था, क्यों 10 करोड़ घरों में शौचालय भी नहीं थे, आखिर क्यों आजादी के 70 साल बीत जाने के बावजूद देश के लगभग 19 हजार गांव अंधेरे में जीने को मजबूर थे? उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने चार सालों में 30 करोड़ से अधिक लोगों के बैंक अकाउंट खोल कर उन्हें देश के अर्थतंत्र की मुख्यधारा से जोड़ा, लगभग साढ़े तीन करोड़ से अधिक माताओं को गैस सिलिंडर उपलब्ध कराया, लगभग साढ़े सात करोड़ परिवारों को शौचालय दिया और बिजली से वंचित सभी 19 हजार गांवों का विद्युतीकरण किया। उन्होंने कहा कि अकेले छत्तीसगढ़ में लगभग 1.4 लाख माताओं को फ्री गैस कनेक्शन उपलब्ध कराये गए। उन्होंने कहा कि मोदी सरकार ने 2022 तक हर व्यक्ति को घर देने का लक्ष्य रखा है, जबकि एक करोड़ लोगों को घर देने का काम पूरा कर लिया गया है। उन्होंने कहा कि मोदी सरकार ने 2022 तक हर घर में बिजली पहुंचाने का लक्ष्य निर्धारित किया, जबकि इसमें से दो करोड़ घरों में बिजली पहुंचाई जा चुकी है। राहुल गांधी से सवाल पूछते हुए उन्होंने कहा कि राहुल जी, अब आप जवाब दीजिये कि आजादी से अब तक लगभग 55 साल तक आपके परिवार ने देश में शासन किया, लेकिन आखिर क्यों देश की जनता विकास को तरसती रही, क्यों स्कूल नहीं खुले, क्यों टीकाकरण नहीं हुआ, आपको 55 सालों का हिसाब देश की जनता को देना चाहिए। छत्तीसगढ़ की जनता का आह्वान करते हुए उन्होंने कहा कि जब राहुल गांधी चुनाव प्रचार करने आपके पास आयें तो आप उनसे चार पीढ़ियों और 55 साल का हिसाब जरूर मांगें।

भाजपा अध्यक्ष ने कहा कि प्रधानमंत्री श्री नरेन्द्र मोदी पिछले चार सालों में औसतन हर 15 दिन में देश के गांव, गरीब, किसान, दलित, आदिवासी, पिछड़े, युवा एवं महिलाओं के कल्याण के लिए एक नई योजना लेकर आये हैं। उन्होंने कहा कि मोदी सरकार ने देश के सर्व-स्पर्शीय एवं सर्व-समावेशी विकास के लिए लगभग 116 योजनाओं की शुरुआत की है। उन्होंने कहा कि 13वें वित्त आयोग में कांग्रेस पार्टी की सोनिया-मनमोहन की सरकार ने छत्तीसगढ़ को विकास के लिए महज 48,000 करोड़ रुपये की राशि दी, जबकि मोदी सरकार ने 14वें वित्त आयोग में छत्तीसगढ़ को विकास के पथ पर तेज गति से अग्रसर करने के लिए 1,37,927 करोड़ रुपये की राशि आवंटित की है जो यूपीए सरकार का लगभग तीन गुना है। उन्होंने कहा कि कांग्रेस पार्टी ने 55 साल तक सत्ता सुख भोगने के अलावा जनता के लिए कुछ भी नहीं किया। कांग्रेस अध्यक्ष पर कटाक्ष करते हुए उन्होंने कहा कि जहां प्रधानमंत्री श्री नरेन्द्र मोदी दिन-रात बिना कोई छुट्टी किये अहर्निश देश की जनता की सेवा में लगे हुए हैं, वहीं राहुल गांधी आये दिन विदेशों में छुट्टियां मनाने चले जाते हैं, ये जनता की सेवा क्या करेंगे!

छत्तीसगढ़ की भारतीय जनता पार्टी सरकार की भूरि-भूरि प्रशंसा करते हुए श्री शाह ने कहा कि रमण सिंह सरकार ने 15 सालों में छत्तीसगढ़ की छवि को बदलने का काम किया है। उन्होंने कहा कि कांग्रेस पार्टी के लोग छत्तीसगढ़ विकास यात्रा का विरोध नहीं कर रहे हैं, बल्कि छत्तीसगढ़ के विकास का विरोध कर रहे हैं। उन्होंने कहा कि जब श्री रमण सिंह राज्य की सत्ता में आये तो छत्तीसगढ़ का बजट केवल 9,000 करोड़ रुपये का था, जबकि अब यह बढ़ कर 83,169 करोड़ हो गया है लेकिन कांग्रेस को राज्य का विकास दिखाई नहीं देता। उन्होंने कहा कि छत्तीसगढ़ से कांग्रेस सरकार की विदाई के वक्त राज्य की विद्युत् उत्पादन क्षमता महज 4,000 मेगावाट थी, रमण सिंह सरकार ने इसे 22,000 मेगावाट तक पहुंचाने का काम किया है। उन्होंने कहा कि सबसे पहला बिजली सरप्लस और बगैर पावर कट का राज्य कोई बना है तो वह छत्तीसगढ़ है। उन्होंने कहा कि छत्तीसगढ़ में कांग्रेस सरकार के जाते समय विद्युत् पम्पों की संख्या सिर्फ 72,000 थी, जबकि अब यह बढ़ कर 4,50,000 हो गई है। उन्होंने कहा कि कांग्रेस की सरकार के समय छत्तीसगढ़ का खाद्यान्न उत्पादन महज 65 लाख मीट्रिक टन था जो बढ़कर अब 1.03 करोड़ मीट्रिक टन तक पहुंच गया है। इसी तरह हॉर्टीकल्चर प्रोडक्ट्स का उत्पादन 14 लाख मीट्रिक टन से बढ़कर 1.02 करोड़ मीट्रिक टन हो गया है। उन्होंने कहा कि पहले धान का उत्पादन केवल 5 लाख मीट्रिक टन होता था, रमण सिंह सरकार ने इस 70 लाख मीट्रिक टन तक पहुंचाने में सफलता प्राप्त की है। उन्होंने कहा कि छत्तीसगढ़ में प्रधानमंत्री ग्राम सड़क योजना को भी एक हजार किलोमीटर से बढ़ाकर 22 हजार किलोमीटर कर दिया गया है। उन्होंने कहा कि भारतीय जनता पार्टी की रमण सिंह सरकार ने राज्य की साक्षरता दर को 60% से बढ़ा कर 71% किया है, एमबीबीएस की सीट संख्या को 100 से 1,100 किया है और जिला अस्पतालों की संख्या को भी 16 से बढ़ाकर 26 किया है। उन्होंने कहा कि राज्य में सिंचाई सुविधाओं में भी आमूल-चूल परिवर्तन हुआ है।

श्री शाह ने कहा कि प्रधानमंत्री श्री नरेन्द्र मोदी ने पूरी दुनिया में भारत का सम्मान बढ़ाया है और उनके नेतृत्व में देश की सीमाएं सुरक्षित हुई हैं। उन्होंने कहा कि प्रधानमंत्री श्री नरेन्द्र मोदी की दृढ़ राजनीतिक इच्छाशक्ति और वीर जवानों के शौर्य के बल पर सर्जिकल स्ट्राइक कर दुश्मन को उसी की भाषा में जवाब दिया गया, जिससे दुनिया का भारत को देखने के नजरिये में व्यापक बदलाव हुआ।
