भारतीय जनता पार्टी के राष्ट्रीय अध्यक्ष श्री अमित शाह ने 31 अगस्त को केंद्रीय मानव संसाधन विकास राज्य मंत्री डॉ. महेंद्र नाथ पांडेय को उत्तर प्रदेश का नया प्रदेश अध्यक्ष नियुक्त किया। डॉ. महेंद्रनाथ पांडेय चंदौली से 2014 में लोकसभा सदस्य चुने गए थे। उन्हें उत्तर प्रदेश के उपमुख्यमंत्री श्री केशव प्रसाद मौर्य की जगह पार्टी के प्रदेश अध्यक्ष की जिम्मेदारी सौंपी गई, जो अभी तक यह प्रभार संभाल रहे थे।

डॉ. महेंद्र नाथ पाण्डेय छात्र जीवन से ही राष्ट्रीय स्वयंसेवक संघ से जुड़े हुए हैं। आपातकाल में डॉ. पाण्डेय पांच महीने के लिए जेल में रहे। राम जन्मभूमि आंदोलन में मुलायम सरकार ने इन्हें रासुका के तहत निरुद्ध कर दिया था। गाजीपुर (सैदपुर) के पखनपुर गांव के मूल निवासी डॉ. पाण्डेय का जन्म 15 अक्टूबर 1957 को हुआ था। एमए, पीएचडी के साथ ही मास्टर ऑफ जर्नलिज्म की भी डिग्री उन्होंने हासिल की। सीएम एंग्लो बंगाली इंटर कॉलेज में वह 1973 में छात्रसंघ अध्यक्ष चुने गए। वह 1978 में बीएचयू छात्र संघ के महामंत्री बने। पहली बार 1991 में वह भाजपा के टिकट पर विधायक बने। भाजपा सरकार में डॉ. पाण्डेय नगर आवास राज्य मंत्री, नियोजन मंत्री (स्वतंत्र प्रभार), प्रदेश में वे पंचायती राज मंत्री (स्वतंत्र प्रभार) भी रहे।

प्रदेश अध्यक्ष बनने के बाद डॉ. महेंद्रनाथ पांडेय ने कहा कि प्रधानमंत्री श्री नरेंद्र मोदी और भाजपा राष्ट्रीय अध्यक्ष श्री अमित शाह ने मुझे पार्टी में बड़ी जिम्मेदारी दी है। मैं पार्टी का छोटा सा कार्यकर्ता हूं। ये मेरे लिए सम्मान की बात है। यूपी बहुत बड़ा राज्य है इसलिए मेरी पहली प्राथमिकता होगी पार्टी को और मज़बूत करना। प्रदेश सरकार के कामों के जरिए पार्टी को और ज्यादा मजबूत करना है।
