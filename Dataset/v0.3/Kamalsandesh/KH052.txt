गोवा के बाद मणिपुर में भी भाजपा सरकार ने बहुमत साबित कर दिया। मणिपुर के मुख्यमंत्री श्री एन बिरेन सिंह ने 20 मार्च को विधानसभा में विश्वास मत हासिल कर लिया। 60 सदस्यों वाली विधानसभा में 33 विधायकों ने सरकार को समर्थन दिया। साथ ही भाजपा के श्री यमनम खेमचंद सिंह को विधानसभा का अध्यक्ष चुना गया है। श्री बिरेन सिंह ने 16 मार्च को मुख्यमंत्री पद की शपथ ली थी।

भाजपा के लिए यह पहला मौका है जब मणिपुर में उसकी सरकार बनी। बता दें कि 11 मार्च को चुनावी नतीजे आने के अगले दिन भाजपा ने सरकार बनाने का दावा पेश किया था। राज्य के विधानसभा चुनावों में भाजपा दूसरे क्रमांक पर थी लेकिन वह राज्य में पहली बार सरकार बनाने की स्थिति में आई। 60 सदस्यों वाली मणिपुर विधानसभा में भाजपा की 21 सीट हैं। भाजपा को एनपीपी और एनपीएफ के 4–4 और लोक जनशक्ति पार्टी और तृणमूल कांग्रेस के 1–1 विधायकों का समर्थन मिला। इसके अलावा एक निर्दलीय उम्मीदवार ने भी भाजपा को समर्थन दिया है।

खेमचंद मणिपुर विधानसभा के नये अध्यक्ष चुने गये

भारतीय जनता पार्टी के श्री युमनाम खेमचंद को मणिपुर विधानसभा का नया अध्यक्ष चुना गया। श्री खेमचंद (54) जाने माने ताइक्वोंडो विशेषज्ञ हैं और वह पहली बार सींगजामेई विधानसभा क्षेत्र से विधायक चुने गये हैं। राज्य के मुख्यमंत्री श्री एन बिरेन सिंह ने कहा कि श्री खेमचंद संतुलित व्यक्तित्व वाले इंसान हैं। उनसे उम्मीद है कि वह निष्पक्ष तरीके से काम करेंगे और लोकतांत्रिक मूल्यों को बनाए रखेंगे।

इस अवसर पर पूर्व मुख्यमंत्री श्री ओकराम इबोबी सिंह और कांग्रेस नेता श्री गोविंद दास और श्री के मेघाचन्द्र ने श्री खेमचंद के नये अध्यक्ष चुने जाने का स्वागत करते हुये उनसे बिना भेदभाव के काम करने की अपील की।

श्री एन बीरेन सिंह और उनकी टीम को शपथ लेने पर बधाई । मुझे विश्वास है कि उनकी टीम मणिपुर के विकास के लिए अथक रूप से काम करेगी।
नरेन्द्र मोदी, प्रधानमंत्री

मैं विश्वास दिलाता हूं कि मोदीजी के नेतृत्व वाली केंद्र सरकार और मणिपुर की नवनिर्वाचित भाजपा सरकार विकास और प्रगति के लिए निरंतर कार्य करेगी। मणिपुर प्रधानमंत्री श्री नरेन्द्र मोदी जी के विकसित एवं प्रगतिशील उत्तरपूर्व के स्वप्न को साकार करने का काम करेगा। मैं भाजपा के करोड़ों कार्यकर्ताओं की ओर से मणिपुर के नए मुख्यमंत्री श्री एन. बीरेन सिंह जी,उनके मंत्रिमंडल एवं सभी साथी दलों को बधाई देता हूं।
अमित शाह, भाजपा राष्ट्रीय अध्यक्ष
