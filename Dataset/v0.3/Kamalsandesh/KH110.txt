प्रधानमंत्री श्री नरेन्द्र मोदी ने विपक्ष पर प्रहार करते हुए कहा कि सरकार के बारे में झूठ फैलाया जा रहा है। श्री मोदी ने पार्टी सांसदों से तकनीक का इस्तेमाल करते हुए ‘विपक्ष के झूठ’ का जवाब देने के लिए कहा। उन्होंने कहा, “विपक्ष कुंठित होकर सरकार के बारे में झूठ फैलाने का काम कर रहा है।”
श्री मोदी ने सांसदों से कहा कि वे तकनीक का इस्तेमाल करते हुए जनता तक सच पहुंचाएं। वे अपने संसदीय क्षेत्रों में प्रेस कॉन्फ्रेंस करें और जनता को बताएं कि किस तरह विपक्ष संसद को काम करने से रोक रहा है।

गत 23 मार्च को भारतीय जनता पार्टी के नये मुख्यालय, 6ए, पं. दीनदयाल उपाध्याय मार्ग, नई दिल्ली में पार्टी संसदीय दल की बैठक में प्रधानमंत्री श्री मोदी ने यह बात कही।

बैठक के दौरान भाजपा राष्ट्रीय अध्यक्ष श्री अमित शाह ने कहा कि विपक्ष संसद में गतिरोध पैदा कर रहा है और चर्चा नहीं कर रहा है। उन्होंने पार्टी सांसदों से जनता के बीच जाने और अगले तीन दिनों में अपने-अपने संसदीय क्षेत्रों में इन मुद्दों को उठाने और संवाददाता सम्मेलन करने को कहा। श्री शाह ने पार्टी संसदों से अपने-अपने क्षेत्र में बूथ स्तर पर पार्टी को मजबूत बनाने को कहा। उन्होंने कहा कि पार्टी संगठन को बूथ स्तर पर मजबूत बनाने के साथ भाजपा की विचारधारा और मोदी के नेतृत्व में सरकार के जन-कल्याण एवं गरीबोन्मुखी योजनाओं को जमीन तक प्रचारित करना चाहिए।

भाजपा के वरिष्ठ नेता एवं केन्द्रीय मंत्री श्री प्रकाश जावडेकर और भाजपा मीडिया प्रमुख श्री अनिल बलूनी ने संवाददाताओं को इसकी जानकारी दी। श्री जावडेकर ने कहा, “मोदीजी ने सांसदों से कहा कि पार्टी सत्ता में है ताकि हम देश को नई ऊंचाइयों पर ले जा सकें और उन्होंने उनसे जमीन पर काम करने को कहा।”

श्री बलूनी ने कहा कि पार्टी 14 अप्रैल को बाबा साहब अंाबेडकर की जयंती से पांच मई के बीच ‘ग्राम स्वराज’ अभियान कार्यक्रम का आयोजन करेगी। पार्टी 14 अप्रैल को सामाजिक न्याय दिवस का आयोजना करेगी और स्वच्छ भारत और उज्ज्वला योजना समेत सरकार की योजनाओं को लोगों के बीच पहुंचायेगी। श्री बलूनी ने कहा कि श्री जितेंद्र सिंह ने देश में 115 अति पिछड़े जिलों को विकसित करने पर सांसदों के सामने प्रस्तुतिकरण दिया। श्री सिंह ने कहा कि प्रधानमंत्री सर्वश्रेष्ठ प्रदर्शन करने वाले जिले का दौरा करेंगे। आमतौर पर संसद सत्र के दौरान भाजपा संसदीय दल की बैठक हर मंगलवार को संसद भवन में होती है, पर इस मंगलवार को भाजपा संसदीय दल की बैठक नहीं हुई और शुक्रवार को यह बैठक पार्टी के नए कार्यालय में हुई।
