भारतीय जनता पार्टी के राष्ट्रीय अध्यक्ष श्री अमित शाह ने जबलपुर (मध्य प्रदेश) में आयोजित नमामि देवी नर्मदा सेवा यात्रा में भाग लिया और इस अवसर पर आयोजित एक विशाल कार्यक्रम को भी संबोधित किया। कार्यक्रम को संबोधित करने के पश्चात वे मां नर्मदा की महा-आरती में भी शामिल हुए और पर्यावरण, संस्कृति एवं धर्म के ध्वज को हाथों में लेकर नमामि देवी नर्मदा सेवा यात्रा के सहभागी बने। कन्या-पूजन के साथ-साथ उन्होंने संतों का सान्निध्य एवं आशीर्वाद भी प्राप्त किया। इस सेवा यात्रा में देश भर से आये संतों के साथ विशाल संख्या में जनमानस भी प्रदेश के मुख्यमंत्री श्री शिवराज सिंह चौहान जी की अगुआई में मां नर्मदा के संरक्षण का संकल्प लेने शामिल हुए। इस कार्यक्रम में यूएनओ के प्रतिनिधि भी विशेष रूप से उपस्थित थे।

भाजपा अध्यक्ष ने कहा कि जीवनदायिनी मां नर्मदा को संरक्षित एवं संवर्धित करने के लिए श्री शिवराज जी ने जो भगीरथ पुरुषार्थ किया है, वह अपने आप में अप्रतिम है। उन्होंने कहा कि गुजरात को भी सुजलाम-सुफलाम बनाने में मां नर्मदा के प्रताप का ही योगदान है। उन्होंने कहा कि गुजरात, मध्य प्रदेश, महाराष्ट्र के साथ-साथ राजस्थान भी मां नर्मदा के आशीर्वाद से जगमग कर रहा है। उन्होंने कहा कि मां नर्मदा के लगभग 1200 किमी का पवित्र प्रवाह इन राज्यों में लोगों के जीवन का मूल कारण बना है।

श्री शाह ने कहा कि मां नर्मदा जीवनदायिनी तो है ही, साथ ही यह मोक्षदायिनी भी है। उन्होंने कहा कि पुराणों व उपनिषदों में मां नर्मदा की महिमा का विशेष रूप से बखान किया गया है, पुराणों में कहा गया है कि मां नर्मदा के दर्शन मात्र से ही मुक्ति मिल जाती है। उन्होंने कहा कि मां नर्मदा के किनारे ही सनातन धर्म की सेवा का बहुत बड़ा यज्ञ ऋषि-मुनियों ने शुरू किया था। उन्होंने कहा कि जब सनातन धर्म पर सबसे बड़ा संकट आया तो आदिगुरु शंकराचार्य ने मां नर्मदा के तट पर ही सनातन धर्म की रक्षा करने और उसे एक नई ऊंचाई पर ले जाने का बीड़ा उठाया था, मां नर्मदा भारत की संस्कृति और धर्म की प्रतीक है। उन्होंने कहा कि शिवराज जी मां नर्मदा के तट पर स्थित आदिगुरु शंकराचार्य की गुफा को भी अच्छे से बना कर एक बहुत ही अच्छा काम कर रहे हैं।
राष्ट्रीय अध्यक्ष ने कहा कि मां नर्मदा को संरक्षित करने का अभियान प्रारंभ करके श्री शिवराज जी ने आधुनिक भगीरथ का कार्य किया है। उन्होंने कहा कि गुजरात में साबरमती और सरस्वती नदी के साथ-साथ 21 नदियों में मां नर्मदा का पानी डाल कर प्रधानमंत्री श्री नरेन्द्र मोदी जी ने पूरे गुजरात की नदियों को सजीवन करने का कार्य किया है। उन्होंने कहा कि मां नर्मदा एक अक्षय ऊर्जा का स्रोत है। उन्होंने कहा कि कभी इसका पानी कभी ख़त्म नहीं होता, लेकिन पेड़ों के अत्यधिक कटाव से भू-क्षरण और पर्यावरण असंतुलन के कारण कब तक मां नर्मदा लोगों को जीवन देती रहेगी। उन्होंने कहा कि हजारों वर्षों से मां नर्मदा हमें जीवन देती आई है, अब समय आ गया है कि समाज भी मां नर्मदा के लिए कुछ करे। उन्होंने कहा कि शिवराज जी ने नमामि देवी नर्मदा सेवा यात्रा का जो जन-आंदोलन शुरू किया है, उससे पूरे मध्य प्रदेश की जनता जुड़ गई है, सेवा यात्रा के इस यज्ञ ने पूरे मध्य प्रदेश को एकजुट करने का काम किया है।

श्री शाह ने कहा कि आने वाले दिनों में जब फलदार वृक्ष लगेंगे, नए मुक्तिधाम बनेंगे, मल-मूत्र जब मां नर्मदा में नहीं जाएगा, कारखानों का गंदा पानी मां नर्मदा में नहीं जाएगा, पूजा सामग्री के विसर्जन के लिए जब अलग से कुंड बनेगा, शराब के ठेकेदारों को मां नर्मदा के किनारे से पांच किलोमीटर दूर खदेड़ दिया जाएगा तो इससे न केवल ऊर्जा, रोजगार और अनाज का उत्पादन बढ़ेगा, बल्कि संस्कृति और धर्म भी पुनर्जीवित और संरक्षित होगी।

भाजपा अध्यक्ष ने कहा कि दुनिया की कई नदियों को शुद्ध किया गया है, मुझे लगता है कि शिवराज जी ने जो यह अभियान जन-आंदोलन के रूप में शुरू किया है, वह आने वाले दिनों में मां नर्मदा को भी शुद्ध नदी की सूची में जोड़ने का काम करेगी। उन्होंने कहा कि प्रधानमंत्री श्री नरेन्द्र मोदी जी ने नमामि गंगे का जो प्रोजेक्ट हाथ में लिया था, वह तो केवल एक सिंबल है, उत्तर प्रदेश में भी भारतीय जनता पार्टी की सरकार बनने के बाद मुझे विश्वास है कि मां गंगा के शुद्धिकरण का काम भी इतनी ही तेज गति से आगे बढ़ेगा। उन्होंने कहा कि मां गंगा, नर्मदा और यमुना जी के शुद्ध हो जाने से देश की बहुत सारी समस्याओं का समाधान स्वतः ही हो जाएगा।

श्री शाह ने कहा कि प्रधानमंत्री श्री नरेन्द्र मोदी जी ने पहाड़ों, जंगलों एवं नदियों को संरक्षित एवं संवर्द्धित करने के अभियान को जिस तरह से जन-आंदोलनों में परिवर्तित किया है, उसी अभियान को श्री शिवराज सिंह चौहान जी ने बहुत ही अच्छे तरीके से आगे बढ़ाने का काम किया है।
