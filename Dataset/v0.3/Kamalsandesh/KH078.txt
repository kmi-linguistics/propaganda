भारतीय जनता पार्टी के राष्ट्रीय अध्यक्ष श्री अमित शाह ने 16 सितंबर को झारखंड की भाजपा सरकार द्वारा रांची के हरमू मैदान में आयोजित ‘गरीब कल्याण मेला’ कार्यक्रम में भाग लिया और विभिन्न योजनाओं के लाभार्थियों के बीच चेक, प्रतीक चिह्न और उपादानों का वितरण किया।

इस अवसर पर आयोजित सभा को संबोधित करते हुए उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार और श्री रघुबर दास के नेतृत्व में राज्य की भाजपा सरकार झारखंड के विकास के लिए अहर्निश कार्य कर रही है।

श्री शाह ने कहा कि गरीब कल्याण मेला कार्यक्रम के स्वरूप को देखकर मुझे सच्चे अर्थों में भारतीय जनता पार्टी के अध्यक्ष के नाते सुकून और शांति की सुखद अनुभूति हो रही है। उन्होंने कहा कि 2014 के लोक सभा चुनाव के दौरान ही श्री नरेन्द्र मोदी ने स्पष्ट रूप से कई बार कहा था कि देश का पूर्वी हिस्सा पश्चिमी हिस्से की तुलना में विकास से महरूम रह गया है और यदि केंद्र में भारतीय जनता पार्टी की सरकार बनती है तो देश के पूर्वी क्षेत्रों का विकास करके एक संपूर्ण विकसित भारत बनाने का प्रयास किया जाएगा। उन्होंने कहा कि आज तीन साल बाद मैं गर्व के साथ कह सकता हूं कि पूर्वी भारत में विकास तेज गति से आगे बढ़ रहा है। उन्होंने कहा कि आज तक केंद्र में कांग्रेस और उनके सहयोगियों की जो सरकारें रहीं, उन्होंने देश के पूर्वी हिस्से के विकास की अनदेखी की। उन्होंने कहा कि यदि केवल झारखंड की बात की जाय तो सिर्फ खदानों की ई-नीलामी से राज्य को लगभग 1,17,000 करोड़ रुपये का रेवेन्यू प्राप्त होगा। इसके अतिरिक्त मिनरल एरिया वेलफेयर डेवलपमेंट फंड के माध्यम से राज्य के अलग-अलग जिले में आदिवासी भाइयों के विकास के लिए लगभग 1000 करोड़ रुपये झारखंड को प्राप्त होंगे।

भाजपा अध्यक्ष ने कहा कि अलग झारखंड राज्य की मांग वर्षों से चल रही थी। इस मांग को लेकर कई आंदोलन भी हुए, लेकिन मैं झारखंडवासियों को याद दिलाना चाहता हूं कि अलग झारखंड राज्य की मांग को पूरा करने का काम भारतीय जनता पार्टी के नेता श्री अटल बिहारी वाजपेयी ने की थी। उन्होंने राज्य की जनता को आश्वस्त करते हुए कहा कि मैं आपको भरोसा दिलाना चाहता हूं कि झारखंड को बनाने का काम अटल जी ने किया, इसे संवारने और विकसित करने का काम प्रधानमंत्री श्री नरेन्द्र मोदी करेंगे। श्री शाह ने कहा कि आज से पहले विकास के विभिन्न मापदंडों के आधार पर यदि देश के राज्यों की सूची देखी जाती थी तो झारखंड मध्य में या नीचे मिलता था, लेकिन आज यदि इस सूची को देखा जाय तो 8.6% के विकास दर के साथ झारखंड गुजरात के बाद दूसरे स्थान पर काबिज है। उन्होंने कहा कि एक सरकार जो समान विकास और गरीब कल्याण में यकीन रखती है, अंत्योदय के सिद्धांतों पर चलती है और पारदर्शी एवं निर्णायक तरीके से काम करती है तो केवल 1000 दिनों में कैसे परिणाम आ सकते हैं, यह झारखंड की रघुबर सरकार ने करके दिखाया है। भाजपा अध्यक्ष ने कहा कि आज इस गरीब कल्याण मेले के माध्यम से विभिन्न योजनाओं में राज्य के 46,000 लाभार्थियों को लगभग 340 करोड़ रुपये की परिसंपत्तियां बांटी जाएंगी। उन्होंने कहा कि यह अकेला मेला नहीं है, बल्कि इस तरह के कई गरीब कल्याण मेलों की पहल झारखंड की रघुबर सरकार ने की है। उन्होंने कहा कि झारखंड की भाजपा सरकार ने 1000 दिन पूरे होने पर गरीब कल्याण मेले को आयोजित करने की जो शुरुआत की है, यही बताता है कि रघुबर सरकार का लक्ष्य क्या है। उन्होंने कहा कि झारखंड पहले एक समृद्ध राज्य तो था, लेकिन राज्य के निवासी गरीब थे लेकिन राज्य में भाजपा की रघुबर सरकार आने के बाद से राज्य के साथ-साथ राज्य के लोग भी गरीबी रेखा से बाहर आ रहे हैं। उन्होंने कहा कि अनेक योजनाओं के माध्यम से राज्य की भाजपा सरकार झारखंड के गरीब लोगों को गरीबी रेखा से ऊपर उठाने का काम कर रही है।

उन्होंने कहा कि केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी की सरकार भी पंडित दीनदयाल उपाध्याय जी के बताये हुए अंत्योदय एवं गरीब कल्याण के रास्ते पर चलते हुए गरीबों के उत्थान के लिए अनेक योजनायें लेकर आई है। उन्होंने कहा कि तीन ही साल में 2.8 करोड़ से अधिक ग्रामीण महिलाओं को गैस सिलिंडर देने का काम पूरा कर लिया है। मुद्रा योजना से देश के 7.64 करोड़ से अधिक युवा लाभान्वित हुए हैं और विभिन्न बीमा योजनाओं से देश के गरीब से गरीब लोगों को सामाजिक सुरक्षा कवच देने का काम किया गया है। उन्होंने कहा कि तीन साल में साढ़े चार करोड़ से अधिक शौचालयों का निर्माण करके गांव की गरीब महिलाओं को सम्मान के साथ जीने का अधिकार दिया गया है। उन्होंने कहा कि आज़ादी के 70 साल बाद भी बिजली से वंचित देश के 18 हजार से अधिक गांवों में से 13 हजार से अधिक गांवों में बिजली पहुंचाने का काम पूरा कर लिया गया है। उन्होंने कहा कि 2018 तक हर गांव में और 2022 तक देश के हर घर में बिजली पहुंचाने का लक्ष्य प्राप्त कर लिया जाएगा। उन्होंने कहा कि कांग्रेस की यूपीए सरकार पर 10 सालों में लगभग 12 लाख करोड़ रुपये के भ्रष्टाचार के आरोप लगे थे, लेकिन विगत तीन साल से अधिक समय से केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी की सरकार है। इन तीन सालों में हमारे विरोधी भी हम पर भ्रष्टाचार का कोई आरोप नहीं लगा पाए हैं। उन्होंने कहा कि मोदी सरकार प्रमाणिकता के साथ काम कर रही है। श्री शाह ने कहा कि गरीब सरकार के पास आये, इसके बदले रघुबर जी ने गरीब कल्याण मेले के माध्यम से सरकार को गरीब के पास ले जाने का नया विचार झारखंड में शुरू किया है। यह बहुत अच्छी शुरुआत है और मैं इसके लिए श्री रघुबर दास को बहुत-बहुत बधाई देता हूं। उन्होंने कहा कि नरेन्द्र मोदी सरकार ने हर 15 दिन में देश के गांव, गरीब, किसान, दलित, आदिवासी, युवा एवं महिलाओं के लिए शुरू की है। मोदी सरकार द्वारा शुरू की गई 106 गरीब – कल्याण योजनाओं का जिक्र करते हुए उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार झारखंड के विकास के लिए कटिबद्ध है। उन्होंने कहा कि कांग्रेस की यूपीए सरकार झारखंड को जितनी सहायता देती थी, उसकी तुलना में मोदी सरकार ने झारखंड को लगभग तीन गुना ज्यादा दिया है।

राहुल गांधी पर पलटवार करते हुए उन्होंने कहा कि राहुल गांधी अमेरिका जाकर पूछते हैं कि मोदी सरकार ने तीन साल में क्या किया है, हमने तो अपने तीन साल का हिसाब दे दिया है, लेकिन राहुल गांधी कांग्रेस के 50 सालों का हिसाब देश की जनता को नहीं दे रहे। 
