भारतीय जनता पार्टी के राष्ट्रीय अध्यक्ष श्री अमित शाह ने 1 जुलाई को अपने एकदिवसीय ओडिशा दौरे के दौरान पार्टी नेताओं एवं कार्यकर्ताओं से केंद्र में मोदी सरकार के चार साल के दौरान शुरू की गई विभिन्न जनहित योजनाओं को आंदोलन के तौर पर जन-जन तक पहुंचाने का आह्वान करते हुए जमीन स्तर पर संगठन को और अधिक मजबूत बनाने पर जोर दिया।

उन्होंने कहा कि आज राज्य की जनता में ओडिशा सरकार के प्रति आक्रोश भरा पड़ा है। गांव में अस्पताल है तो डॉक्टर नहीं है, दवा नहीं मिलती। ऐसे में उन्होंने राज्य के लोगों के साथ मिलकर राज्य सरकार के खिलाफ आंदोलन करने का आह्वान किया है। श्री शाह ने कहा कि ओडिशा में 2019 में परिवर्तन करने का मन जनता बना चुकी है। जनता की इसी भावना को साथ लेकर आगे बढ़ते हुए अपने संगठन को मजबूती देने में जी जान लगा देने की जरूरत है।

उन्होंने केंद्र सरकार की प्रधानमंत्री आवास योजना से लेकर फसल बीमा योजना जैसी तमाम योजनाओं की जानकारी जन-जन तक पहुंचाने के लिए जुटने का आह्वान किया। इसके साथ पार्टी मोर्चाओं को और शक्तिशाली बनाने का आह्वान दिया।

इस बैठक में कटक, पुरी एवं भुवनेश्वर लोकसभा के 21 विधानसभा क्षेत्र के हर पंचायत से दो दो लोगों को बुलाया गया था। इस अवसर पर केंद्रीय मंत्री सर्वश्री जुएल ओराम एवं धर्मेन्द्र प्रधान, ओडिशा प्रभारी एवं राष्ट्रीय महासचिव अरुण सिंह, राष्ट्रीय सह महामंत्री (संगठन) सौदान सिंह, प्रदेश भाजपा अध्यक्ष बसंत पंडा सहित अनेक वरिष्ठ नेता उपस्थित थे।
