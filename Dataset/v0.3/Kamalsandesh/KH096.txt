भाजपा के राष्ट्रीय अध्यक्ष श्री अमित शाह ने 7 जनवरी को अगरतला में विजय संकल्प रैली को संबोधित करते हुए प्रदेश की माकपा सरकार पर जमकर निशाना साधा। श्री शाह ने कहा, ‘हम हिंसा से नहीं डरते। आप (सीपीएम) हिंसा का कीचड़ जितना फैलाएंगे, कमल उतना ही बेहतर खिलेगा।’ इसके साथ ही श्री अमित शाह ने कहा कि आने वाले विधानसभा चुनाव में भाजपा यहां भी सरकार बनाने जा रही है।

श्री शाह ने कहा कि त्रिपुरा सरकार की उल्टी गिनती अब शुरू हो गई है। आने वाले विधानसभा चुनाव में बीजेपी सरकार बनाने जा रही है। वर्तमान माकपा सरकार में व्याप्त भ्रष्टाचार को उजागर करते हुए उन्होंने कहा कि भ्रष्टाचारी अब बच नहीं पाएंगे। अगर वे जमीन के अंदर भी छिप गए तो हम जमीन खोदकर उन्हें बाहर निकाल लाएंगे।

श्री शाह ने बेरोजगारी और स्वास्थ्य के मुद्दे पर भी त्रिपुरा सरकार को घेरा। उन्होंने कहा कि 37 लाख की आबादी में से 7 लाख लोग बेरोजगार सूची में पंजीकृत हैं। स्वास्थ्य सेवाएं भी खस्ताहाल हैं। श्री अमित शाह ने कहा कि पिछले 25 वर्षों में विकास के नाम पर यहां की सरकार ने बस यही किया है।

भाजपा अध्यक्ष श्री अमित शाह ने कहा कि त्रिपुरा 25 साल के भ्रष्ट माकपा सरकार में पिछड़ गया है। उन्होंने कहा, हम प्रधानमंत्री नरेंद्र मोदी के नेतृत्व में त्रिपुरा को आदर्श और विकसित राज्य बनाना चाहते हैं। श्री शाह ने कहा कि जब तक राज्य में माकपा सरकार है, यहां विकास संभव नहीं है। जहां भी माकपा की सरकार होती है वहां गरीबी होती है और बेरोजगारी होती है। जहां भाजपा की सरकार होती है, वहां विकास होता है। उन्होंने कहा कि भाजपा त्रिपुरा में एक ऐसी सरकार देना चाहती है जो त्रिपुरा की महान परंपराओं, उसकी संस्कृति, राज्य के महानायकों और जननायकों को सम्मान देने का काम करे।

भाजपा अध्यक्ष ने कहा कि त्रिपुरा की माकपा सरकार, गरीबों को गरीब बनाए रखना चाहती है। ताकि वह उनका वोटबैंक की तरह इस्तेमाल कर सके। उन्होंने कहा कि राज्य की आगामी विधानसभा चुनाव मैदान में केवल तीन पार्टियां कम्युनिस्ट पार्टी, कांग्रेस और भाजपा हैं। कम्युनिस्ट पार्टी पूरी दुनिया में समाप्त हो गई है और कांग्रेस पूरे देश में। ऐसे में त्रिपुरा की जनता का वोट ‘सबका साथ, सबका विकास के सिद्धांत पर काम करने वाली भाजपा को जाना चाहिए।

श्री शाह ने कहा कि त्रिपुरा में हर साल होने वाले अपराधों में अधिकांश माताओं और बहनों के खिलाफ होते हैं। हम त्रिपुरा की माताओं और बहनों की स्थिति को बदलना चाहते हैं। इसलिए राज्य में भाजपा सरकार का आना जरूरी है। उन्होंने आरोप लगाया कि रोज वैली चिटफंड से लेकर ऐसे भ्रष्टाचार के अनेक मामले हैं जिसमें प्रदेश सरकार आकंठ डूबी हुई है। यदि मुख्यमंत्री चिटफंड के गुनाहगारों को पकड़ना शुरू करें, तो उनका पूरा मंत्रिमंडल जेल में दिखाई देगा।
