भारतीय जनता पार्टी के राष्ट्रीय अध्यक्ष श्री अमित शाह ने 29 मार्च को अहमदाबाद (गुजरात) में आयोजित विशाल विजय विश्वास कार्यकर्ता सम्मेलन को संबोधित किया और कार्यकर्ताओं से आसन्न गुजरात विधान सभा चुनाव में एक बार फिर से भारतीय जनता पार्टी का परचम लहरा कर मोदी जी के विजय रथ को आगे बढ़ाने का आह्वान किया।

भाजपा अध्यक्ष ने कहा कि भारतीय जनता पार्टी की ताकत हमारा संगठन और हमारे कार्यकर्ता हैं और कार्यकर्ताओं के अथक परिश्रम के कारण ही आज कच्छ से लेकर कामरूप तक और कश्मीर से लेकर कन्याकुमारी तक भाजपा का विस्तार हुआ है। उन्होंने कहा कि कार्यकर्ताओं की कड़ी मेहनत के कारण ही 1995 से लेकर अब तक गुजरात में भारतीय जनता पार्टी की सरकार है। उन्होंने कहा कि नवरात्रि की शुरुआत में कार्यकर्ताओं का यह सम्मेलन आयोजित किया गया है, गुजरात में एक बार फिर से भाजपा का परचम लहराने की दिशा में यह पहला कदम है। उन्होंने कहा कि मैंने भी अपनी राजनीति की शुरुआत एक छोटे से बूथ कार्यकर्ता के रूप में की थी। उन्होंने कहा कि एक समय संसद में हमारे दो ही प्रतिनिधि हुआ करते थे, तो राजीव गांधी जी ने ताना मारा था कि भारतीय जनता पार्टी हम दो, हमारे दो में विश्वास रखती है लेकिन देखिये, आज कांग्रेस 44 पर सिमट कर रह गई है। उन्होंने कहा कि 10 सदस्यों से बनी पार्टी आज देश ही नहीं, बल्कि विश्व की सबसे बड़ी राजनीतिक पार्टी है, आज देश में भाजपा के लगभग 1300 से अधिक विधायक हैं, 300 से अधिक सांसद हैं और 15 राज्यों में भाजपा एवं एनडीए की सरकारें हैं।

श्री शाह ने कहा कि आज मैं आप सबको प्रणाम करने आया हूं। उन्होंने कहा कि कार्यकर्ताओं का जोश देखते ही बनता है। उन्होंने कहा कि यहीं साबरमती नदी के किनारे स्वतंत्र भारत की नींव रखी गई थी, आज हम फिर से यहां 150 सीटें जीतने का संकल्प लेते हैं। उन्होंने कहा कि मैं इसका सीधा गणित समझाना चाहता हूं, श्री नरेन्द्र मोदी जी जब गुजरात के मुख्यमंत्री थे तो भारतीय जनता पार्टी ने 126 सीटें जीती थीं, अब तो वे प्रधानमंत्री हैं तो निश्चित ही भाजपा गुजरात में 150 सीटें जीतेगी।

राष्ट्रीय अध्यक्ष ने कहा कि प्रधानमंत्री श्री नरेन्द्र मोदी जी ने यह संकल्प लिया था कि केंद्र की उनकी सरकार गरीबों, दलितों और निर्बलों की सरकार होगी और लगभग तीन साल के कार्यकाल में प्रधानमंत्री जी ने इसे चरितार्थ करके दिखाया है। उन्होंने कहा कि प्रधानमंत्री श्री नरेन्द्र मोदी जी आजादी के बाद के सबसे लोकप्रिय नेता हैं। उन्होंने कहा कि विकास के गुजरात मॉडल के कारण देश भर में भारतीय जनता पार्टी की सराहना होती है, इसका श्रेय श्री नरेन्द्र भाई मोदी जी को जाता है।

कांग्रेस पर कड़ा प्रहार करते हुए श्री शाह ने कहा कि कांग्रेस को यह पता होना चाहिए कि 1990 के बाद भारतीय जनता पार्टी गुजरात में विधानसभा का एक भी चुनाव हारी नहीं है। उन्होंने कहा कि गुजरात में कांग्रेस हर बार कहती है कि ‘आवे छे, आवे छे, आवे छे’ लेकिन हर बार गुजरात की जनता ने यह सिद्ध करके दिखाया है कि कांग्रेस ‘जावे छे, जावे छे, जावे छे।’ उन्होंने कहा कि गुजरात में कांग्रेस का ‘आवे छे’ का जो सपना था, वह पांच राज्यों के चुनाव परिणाम के बाद चकनाचूर हो गया है। उन्होंने कहा कि पांच राज्यों के चुनाव में भाजपा की ऐतिहासिक जीत कोई जातिवाद अथवा परिवारवाद के आधार पर नहीं, बल्कि विकास कार्यों के आधार पर हुई है। उन्होंने कहा कि भारतीय जनता पार्टी ने देश में प्रधानमंत्री श्री नरेन्द्र मोदी जी के नेतृत्व में परिवारवाद और जातिवाद की राजनीति को ख़त्म करके पॉलिटिक्स ऑफ़ परफॉरमेंस के एक नए युग की शुरुआत की है।

गुजरात में भारतीय जनता पार्टी की पहली बार सरकार बनने से पहले की स्थिति पर चर्चा करते हुए भाजपा अध्यक्ष ने कहा कि 1995 से पहले एक साल में 200 दिन तक कर्फ्यू लगा रहता था, लोगों को बिजली नहीं मिलती थी, जातिवाद का जहर फैला कर समाज को बांटने की राजनीति हो रही थी, यहां बेग़म-बादशाह का राज चलता था। उन्होंने कहा कि पहले मुख्यमंत्री और अब प्रधानमंत्री के रूप में श्री नरेन्द्र मोदी जी के नेतृत्व में आज गुजरात हर क्षेत्र में विकास के नए मापदंड स्थापित कर रहा है और विश्व भर में विकास के गुजरात मॉडल की चर्चा हो रही है। उन्होंने कहा कि प्रधानमंत्री बनने के बाद मोदी जी ने गुजरात के विकास के लिए कई काम किये हैं। उन्होंने कहा कि यूपीए सरकार के समय गुजरात को जहां विकास के लिए केवल 43 हजार करोड़ मिलते थे, वहीं मोदी सरकार में यह राशि बढ़कर 1.22 लाख करोड़ रुपये हो गई है जिससे राज्य में विकास कार्यों में और अधिक तेजी आई है।

श्री शाह ने कहा कि गुजरात के चुनाव जैसे-जैसे नजदीक आयेंगे, कांग्रेस की ओर से झूठे और तथ्यहीन आरोप लगते रहेंगे। उन्होंने कहा कि विपक्ष जितने आरोप लगाएगा, कमल उतना ही और खिलेगा। आम आदमी पार्टी को आड़े हाथों लेते हुए उन्होंने कहा कि यह एक ऐसी पार्टी है जो चुनाव आते ही दिखती है और चुनाव जाते ही अदृश्य हो जाती है।

भाजपा अध्यक्ष ने कांग्रेस उपाध्यक्ष राहुल गांधी पर निशाना साधते हुए कहा कि राहुल गांधी कहते हैं कि मोदी सरकार में क्या बदल गया, पहले भी सीमा पर गोलीबारी होती थी, आज भी सीमा पर गोलीबारी होती है। उन्होंने कहा कि राहुल जी, आपको यह समझ में नहीं आयेगा, आपकी आंखों पर इटैलियन चश्मा जो लगा हुआ है। उन्होंने कहा कि पहले जब सीमा पर गोलीबारी होती थी तो उसकी शुरुआत भी पाकिस्तान की सेना करती थी और अंत भी पाकिस्तान की सेना ही करती थी, लेकिन आज जब कभी सीमा पर गोलीबारी होती है तो आज भी उसकी शुरुआत तो पाकिस्तान की सेना ही करती है लेकिन उसका अंत हिन्दुस्तान की सेना करती है। उन्होंने कहा कि उरी में जब पाकिस्तान प्रेरित आतंकवादियों के कायराना हमले में हमारे जवान शहीद हुए तो प्रधानमंत्री श्री नरेन्द्र मोदी जी की दृढ़ राजनीतिक इच्छाशक्ति और हमारे बहादुर जवानों के पराक्रम के बल पर पाकिस्तान की जमीन में घुसकर सर्जिकल स्ट्राइक करके जवानों की शहादत का बदला लिया गया, इसे कहते हैं बदलाव राहुल जी।

कार्यकर्ताओं का आह्वान करते हुए राष्ट्रीय अध्यक्ष ने कहा कि भारतीय जनता पार्टी चुनाव में संगठित होकर लड़े, हमें 150 सीटें मिलनी चाहिए। उन्होंने कहा कि हम प्रधानमंत्री श्री नरेन्द्र मोदी जी की अगुआई में संकल्प करते हैं कि हम गुजरात में एक और प्रचंड विजय की ओर आगे बढ़ेंगे और मोदी जी के विजय रथ को आगे बढायेंगे। उन्होंने कार्यकर्ताओं से पूछा कि क्या कार्यकर्ता इसके लिए तैयार हैं तो सभी कार्यकर्ताओं ने एक स्वर में कहा, हां, हम तैयार हैं।
