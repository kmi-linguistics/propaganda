भारतीय जनता पार्टी के राष्ट्रीय अध्यक्ष श्री अमित शाह ने 13 मई को डॉ. श्यामा प्रसाद मुखर्जी स्टेडियम, बम्बोलिम (गोवा) आयोजित गोवा भाजपा बूथ कार्यकर्ता सम्मेलन को संबोधित किया और कहा कि प्रधानमंत्री श्री नरेन्द्र मोदी एवं मुख्यमंत्री श्री मनोहर पर्रिकर के नेतृत्व में गोवा को देश के मॉडल स्टेट के रूप में प्रतिस्थापित करने के लिये हम कृतसंकल्पित हैं।

श्री शाह ने कहा कि भारतीय जनता पार्टी की आत्मा बूथ कार्यकर्ताओं के भीतर बसती है। उन्होंने कहा कि भले ही बूथ कार्यकर्ता सम्मेलन दूसरी अन्य पार्टियों के लिए जरूरी न हो, लेकिन भारतीय जनता पार्टी के केंद्र बिंदु में पार्टी के बूथ कार्यकर्ता ही हैं। उन्होंने कहा कि मेरे राजनीतिक जीवन की शुरुआत भी एक बूथ कार्यकर्ता के रूप में ही हुई थी। उन्होंने कहा कि भारतीय जनता पार्टी ही एकमात्र ऐसी पार्टी है जिसने एक बूथ स्तर पर काम करने वाले कार्यकर्ता को दुनिया की सबसे बड़ी पार्टी का राष्ट्रीय अध्यक्ष बना कर सम्मान दिया। इतना ही नहीं, दूसरी किसी भी पार्टी में यह संभव नहीं कि चाय बेचने वाले एक गरीब का बेटा भारत के प्रधानमंत्री पद को सुशोभित कर गौरवशाली भारत के पुनर्निर्माण के लिए कटिबद्ध होकर काम करे।

राष्ट्रीय अध्यक्ष ने कहा कि जब भारतीय जन संघ की स्थापना हुई तो पार्टी को सुचारू रूप से चलाने के लिए दो सिद्धांतों का निर्धारण किया गया था, पहला – विचारधारा के आधार पर आगे बढ़ना और दूसरा संगठन के आधार पर पार्टी को विस्तार देना। यही दो चीजें हमें सभी दलों से अलग करती हैं। उन्होंने कहा कि जन संघ से आज की भारतीय जनता पार्टी की यात्रा कठिन और लंबी जरूर रही है, लेकिन आज हम जहां पहुंचे हैं, इसका श्रेय भारतीय जनता पार्टी के संगठन और बूथ कार्यकर्ताओं को ही जाता है। उन्होंने कहा कि न जाने कितने झंझावातों से लड़ते हुए, असहनीय जुल्मों को सहते हुए हम आगे बढ़ते रहे, लेकिन हम बंटे नहीं, टूटे नहीं और संगठन एवं विचारधारा के आधार पर निरंतर आगे बढ़ते रहे।

श्री शाह ने कहा कि 10 सदस्यों के साथ शुरू हुई पार्टी आज 11 करोड़ से अधिक सदस्यों के साथ विश्व की सबसे बड़ी राजनीतिक पार्टी है। उन्होंने कहा कि वर्तमान में भारतीय जनता पार्टी के लगभग 1,600 विधायक हैं, 330 से अधिक सांसद हैं और देश के 20 राज्यों में पार्टी की सरकार चल रही है, उन्होंने कहा कि आज सबसे अधिक जिला पंचायत के सदस्य और काउंसिलर भारतीय जनता पार्टी के ही हैं। उन्होंने कहा कि आजादी के बाद पहली बार यदि किसी गैर कांग्रेसी सरकार को पूर्ण बहुमत के साथ सरकार चलाने का सौभाग्य प्राप्त हुआ, तो प्रधानमंत्री श्री नरेन्द्र मोदी के नेतृत्व में भारतीय जनता पार्टी को प्राप्त हुआ।

राष्ट्रीय अध्यक्ष ने गोवा प्रदेश भाजपा के सभी कार्यकर्ताओं को हृदय से साधुवाद देते हुये इस बात की सराहना की कि गोवा भारतीय जनता पार्टी ने राज्य के 16 हजार से अधिक बूथों में 10-10 कार्यकर्ताओं के रजिस्ट्रेशन का काम पूरा कर लिया है। उन्होंने कहा कि यह आनंद की बात है कि राज्य के 40 में से 36 विधानसभा में शत-प्रतिशत बूथों की रचना का काम पूरा कर लिया गया है और यह रेशियो बाकी अन्य राज्यों से भी अधिक है।

गोवा के मुख्यमंत्री एवं भारतीय जनता पार्टी के वरिष्ठ नेता श्री मनोहर पर्रिकर के व्यक्तित्व की भूरि-भूरि प्रशंसा करते हुए श्री शाह ने कहा कि श्री पर्रिकर जब देश के रक्षा मंत्री थे, उस वक्त पाक प्रेरित आतंकवादियों ने सेना के हमारे जवानों पर कायराना हमला किया था, लेकिन प्रधानमंत्री श्री नरेन्द्र मोदी के कुशल नेतृत्व और सेना के जवानों की अदम्य वीरता के बल पर श्री पर्रिकर ने सर्जिकल स्ट्राइक कर आतंकवादियों को मुंहतोड़ जवाब देने का काम किया था। उन्होंने कहा कि इस एक सर्जिकल स्ट्राइक ने पूरे दुनिया का भारत को देखने का नजरिया बदल दिया और भारत एक मजबूत, सशक्त एवं निर्णायक राष्ट्र के रूप में प्रतिष्ठित हुआ।

राष्ट्रीय अध्यक्ष ने कहा कि मोदी सरकार ने देश के एक बहुत बड़े हिस्से को पहली बार आजादी का अनुभव कराया है। उन्होंने कहा कि आजादी के 70 साल बाद भी देश के लगभग 50 करोड़ से अधिक लोगों के पास अपना बैंक अकाउंट नहीं था। लगभग 10 करोड़ परिवारों में शौचालय नहीं थे और 19 हजार गांव अंधेरे में जीने को विवश थे। उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने विगत चार सालों में 30 करोड़ से अधिक लोगों के जन-धन एकाउंट खोले हैं, बिजली से वंचित देश के सभी 19 हजार गांवों को रोशन किया है, सात करोड़ से अधिक घरों में शौचालय पहुंचाया है, लगभग चार करोड़ घरों में गैस का कनेक्शन दिया है, लगभग 11 करोड़ लोगों को मुद्रा ऋण के माध्यम से स्वरोजगार के अवसर उपलब्ध कराये हैं। एक करोड़ गरीबों को रहने के लिए घर दिया है और लगभग 18 करोड़ लोगों को केवल 12 रुपये के प्रीमियम पर दो लाख का सुरक्षा बीमा उपलब्ध कराया है। उन्होंने कहा कि मोदी सरकार ने कई गांवों को ऑप्टिक फाइबर से जोड़ा है। साथ ही 11 करोड़ किसानों को स्वायल हेल्थ कार्ड भी उपलब्ध कराये गए हैं। उन्होंने कहा कि मोदी सरकार ने ‘आयुष्मान भारत’ योजना के तहत देश के 10 करोड़ परिवारों अर्थात् लगभग 50 करोड़ लोगों को पांच लाख रुपये का बीमा फ्री ऑफ़ कॉस्ट देने का काम किया है।

श्री शाह ने कहा कि गोवा की पर्रिकर सरकार भी मोदी सरकार की ही तर्ज पर गोवा के विकास के लिए अहर्निश काम कर रही है। उन्होंने कहा कि गोवा में दीनदयाल स्वास्थ्य सेवा योजना में 443 बीमारियों को कवर कर ढाई लाख रुपये तक का बीमा दिया गया है। सीपीआर में लगभग 32 हजार करोड़ रुपये का निवेश कर लगभग 10 हजार लोगों को रोजगार उपलब्ध कराया गया है, दयानंद सामाजिक सुरक्षा योजना की शुरुआत की गई है। गोवा-तिरुपति को रेलमार्ग से जोड़ा गया है और उत्तरी एवं दक्षिणी गोवा के बीच कनेक्टिविटी के लिए केबल ब्रिज बनाने की शुरुआत की गई है।

राष्ट्रीय अध्यक्ष ने कहा कि प्रधानमंत्री श्री नरेन्द्र मोदी ने ब्रिक्स सम्मेलन को गोवा में आयोजित करके गोवा को अंतर्राष्ट्रीय टूरिस्ट डेस्टिनेशन के रूप में प्रतिस्थापित करने का काम किया है। उन्होंने कहा कि 13वें वित्त आयोग में गोवा को केंद्र की सोनिया-मनमोहन की सरकार ने जहां केवल 5,098 करोड़ रुपये दिए थे, वहीं मोदी सरकार ने 14वें वित्त आयोग में गोवा के लिए 15,667 करोड़ रुपये की राशि आवंटित की है जो कांग्रेस की यूपीए सरकार की तुलना में लगभग 10 हजार करोड़ रुपये अधिक है। उन्होंने कहा कि इसके अतिरिक्त मुद्रा बैंक योजना से राज्य के लगभग सवा लाख लोगों को स्वरोजगार के अवसर दिए गए हैं, अमृत मिशन के तहत 105 करोड़, स्मार्ट सिटी के लिए 108 करोड़, पर्यटन के विकास के लिए 100 करोड़, हवाई अड्डे के विकास के लिए 400 करोड़, एक ब्रिज के डेवलपमेंट के लिए 450 करोड़ एवं दो केबल ब्रिज के निर्माण के लिए लगभग 14 हजार करोड़ रुपये अलग से गोवा को दिए गए हैं। उन्होंने कहा कि कुल मिलाकर मोदी सरकार ने गोवा को विभिन्न परियोजनाओं के लिए अलग से लगभग 16 हजार करोड़ रुपये की राशि दी है। उन्होंने पार्टी कार्यकर्ताओं का आह्वान करते हुए कहा कि भाजपा के कार्यकर्ता इन सभी तथ्यों को लेकर राज्य की जनता के बीच जाएं। उन्होंने कहा कि कोर्ट केस के कारण गोवा में माइंस सेक्टर में भी समस्या आई है, उसका भी कुछ ही समय में कोर्ट के ही माध्यम से अच्छा रास्ता निकाल लिया जाएगा, इसका मुझे पूर्ण विश्वास है।

श्री शाह ने कहा कि गोवा का विकास मोदी सरकार की प्राथमिकता है और यह हमारा दायित्व बनता है कि हम प्रधानमंत्री श्री नरेन्द्र मोदी एवं मुख्यमंत्री श्री मनोहर पर्रिकर के नेतृत्व में गोवा को एक मॉडल स्टेट के रूप में डेवलप करने के लिए एकजुट हो जाएं। उन्होंने कार्यकर्ताओं से वादा किया कि जब मनोहर पर्रिकर जी स्वस्थ होकर गोवा लौटेंगे तो वे खुद उनके स्वागत के लिए एक बार फिर से गोवा आयेंगे।

भाजपा अध्यक्ष ने गोवा भाजपा के कार्यकर्ताओं को लक्ष्य देते हुए कहा कि 2019 के लोक सभा चुनाव में तो हमें गोवा की दोनों सीटों पर भाजपा का परचम लहराना ही है। साथ ही आगामी विधान सभा चुनाव में हमें 40 में से 35 से अधिक सीट जीतकर राज्य में से अस्थिरता के माहौल को सदा के लिए ख़त्म करना है। उन्होंने कहा कि 2014 से देश में हुए लगभग सभी चुनावों में भारतीय जनता पार्टी को जीत मिली है और कर्नाटक में भी भारतीय जनता पार्टी भारी बहुमत के साथ सरकार बनाने जा रही है, इसमें कोई संशय नहीं है।
