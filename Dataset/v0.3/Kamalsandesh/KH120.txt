प्रधानमंत्री श्री नरेन्द्र मोदी के नेतृत्व में केंद्र सरकार के 4 सफल वर्ष पूर्ण होने के उपलक्ष्य में भारतीय जनता पार्टी ने सरकार के काम काज को लेकर जागरूकता पैदा करने और जनता के समर्थन के लिए व्यापक व्यक्तिगत संपर्क अभियान ‘संपर्क फॉर समर्थन’ प्रारंभ करने का निर्णय लिया है।

पार्टी अध्यक्ष से लेकर बूथ स्तर तक, हर पार्टी कार्यकर्ता इस इनिशिएटिव में भाग लेंगे। भारतीय जनता पार्टी के राष्ट्रीय अध्यक्ष श्री अमित शाह स्वयं मोदी सरकार की उपलब्धियों और शुरू किये गए अन्य लोक-कल्याणकारी एवं जनोपयोगी योजनाओं के विवरण को लेकर कम-से-कम 50 आम लोगों से व्यक्तिगत रूप से संपर्क करेंगे। श्री शाह संगठन को मजबूत करने और केंद्र की भाजपा-नीत मोदी सरकार के विकास कार्यक्रमों एवं गरीब-कल्याण योजनाओं को समाज के सभी वर्गों तक, जन-जन तक और देश के सभी क्षेत्रों – सुदूर सीमावर्ती इलाकों तक पहुंचाने के लिए कटिबद्ध रहे हैं।

इस अभियान में हर पार्टी कार्यकर्ता कम-से-कम 10 लोगों से संपर्क करेंगे और सरकार की उपलब्धियों एवं कार्यों को जनता के बीच लेकर जायेंगे। इस पहल में कार्यकर्ताओं की सहायता के लिए ‘नमो एप’ पर ‘संपर्क फॉर समर्थन’ नाम से एक विशेष अनुभाग भी उपलब्ध होगा।

प्रधानमंत्री श्री नरेन्द्र मोदी भी केंद्र सरकार की विभिन्न योजनाओं एवं इनिशिएटिव्स से लाभान्वित हुए लाभार्थियों से वीडियो कांफ्रेंसिंग के जरिये सीधा संवाद करेंगे। ‘संपर्क फॉर समर्थन’ पहल की शुरुआत करते हुए उन्होंने इस 28 और 29 मई को क्रमशः प्रधानमंत्री उज्ज्वला योजना एवं प्रधानमंत्री मुद्रा योजना के लाभार्थियों से बातचीत की। प्रधानमंत्री श्री नरेन्द्र मोदी एक लोकप्रिय जन-नेता हैं, वे हमेशा देश की जनता एवं पार्टी कार्यकर्ताओं के साथ संपर्क में रहते हैं और समय-समय पर विभिन्न विषयों पर ‘नमो एप’, ऑडियो ब्रिज एवं अन्य माध्यमों उनसे चर्चा करते रहते हैं।

भारतीय जनता पार्टी के राष्ट्रीय अध्यक्ष श्री अमित शाह ने 29 मई को प्रधानमंत्री श्री नरेन्द्र मोदी के नेतृत्व में केंद्र सरकार की जनोपयोगी कार्यों के प्रति देश में जागरूकता पैदा करने एवं जनता के समर्थन के लिए व्यापक व्यक्तिगत संपर्क अभियान ‘संपर्क फॉर समर्थन’ की शुरुआत की।

इस व्यापक जन-संपर्क अभियान ‘संपर्क फॉर समर्थन’ की शुरुआत करते हुए श्री शाह सबसे पहले पूर्व सेनाध्यक्ष जनरल दलबीर सिंह सुहाग के दिल्ली कैंट स्थित आवास गए और केंद्र की मोदी सरकार की उपलब्धियों को उनके साथ साझा किया। उन्होंने श्री सुहाग को केंद्र की भाजपा-नीत एनडीए सरकार की उपलब्धियों पर एक बुकलेट, एक पेन ड्राइव और इससे जुड़े अन्य साहित्य भी भेंट किये। तत्पश्चात् वे प्रसिद्ध संविधान विशेषज्ञ सुभाष कश्यप जी के सैनिक फ़ार्म (नई दिल्ली) स्थित आवास गए और उनके साथ भी केंद्र की भाजपा सरकार की उपलब्धियों पर चर्चा की एवं इससे जुड़े लिटरेचर भी उन्हें भेंट किये। ‘संपर्क फॉर समर्थन’ अभियान के तहत श्री शाह मोदी सरकार की उपलब्धियों और शुरू किये गए अन्य लोक-कल्याणकारी योजनाओं को लेकर कम-से-कम 50 प्रतिष्ठित एवं आम लोगों से व्यक्तिगत रूप से संपर्क करने वाले हैं।

कार्यक्रम के पश्चात् मीडिया से बात करते हुए भाजपा अध्यक्ष ने कहा कि प्रधानमंत्री श्री नरेन्द्र मोदी के नेतृत्व में केंद्र की एनडीए सरकार के चार वर्ष पूर्ण होने के उपलक्ष्य में भारतीय जनता पार्टी ने एक इस व्यापक लोक-संपर्क अभियान की शुरुआत की है जिसमें पार्टी के 4,000 से अधिक चयनित कार्यकर्ता (4000 प्रमुख कार्यकर्ताओं में केन्द्रीय मंत्री, भाजपा शासित राज्यों के मुख्यमंत्री, उप-मुख्यमंत्री, सांसद, विधायक, जिला पंचायत सदस्य एवं वरिष्ठ संगठन पदाधिकारी शामिल हैं। इसके अतिरिक्त पार्टी के करोड़ों कार्यकर्ता प्रधानमंत्री श्री नरेन्द्र मोदी के नेतृत्व में केंद्र की भाजपा-नीत सरकार की उपलब्धियों को घर-घर पहुंचायेंगे) देश के एक लाख प्रमुख व्यक्तियों से व्यक्तिगत संपर्क करेंगे जिसमें कला जगत, संविधान विशेषज्ञ, सेना के रिटायर्ड अधिकारी, फिल्म और धर्म जगत की प्रमुख हस्तियां शामिल होगी। इसके साथ ही भारतीय जनता पार्टी के 50 लाख चयनित कार्यकर्ता मोदी सरकार की जनोपयोगी योजनाओं को देश के हर घर तक पहुंचाएंगे।
