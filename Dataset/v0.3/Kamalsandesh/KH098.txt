भारतीय जनता पार्टी के राष्ट्रीय अध्यक्ष श्री अमित शाह ने 6 जनवरी को मेघालय के गारो हिल्स स्थित टिकरीकेला में आयोजित विशाल जनसभा को संबोधित किया और राज्य की जनता से मेघालय को विकास से महरूम रखने वाली प्रदेश की कांग्रेस सरकार को 2018 में उखाड़ फेंकने का आह्वान किया।

मेघालय की जनता को नववर्ष की हार्दिक शुभकामनाएं देते हुए श्री शाह ने कहा कि हम सभी चाहते हैं कि 2018 पूरे देश के लिए शांति व समृद्धि लाने वाला हो, लेकिन मुझे मेघालय को विशेष बधाई देनी है क्योंकि मुझे मालूम है कि प्रदेश की जनता ने 2018 में कांग्रेस सरकार की विदाई करने का मन बना लिया है। उन्होंने कहा कि 2018 में मेघालय से भ्रष्ट कांग्रेस सरकार जाने वाली है और ‘सबका साथ, सबका विश्वास’ के सिद्धांत पर काम करने वाली भारतीय जनता पार्टी की सरकार आने वाली है। उन्होंने कहा कि मेघालय से कांग्रेस सरकार के जाने का मतलब मेघालय से भ्रष्टाचार की विदाई होने वाली है और प्रदेश में डेवलपमेंट पहुंचने वाला है, मेघालय पूरे देश में एक टूरिस्ट डेस्टिनेशन बनने वाला है, हेल्थ सुविधाओं का विकास होने वाला है, एग्रीकल्चरल डेवलपमेंट होने वाला है और यहां के युवाओं को रोजगार मिलने वाला है।

भाजपा अध्यक्ष ने कहा कि प्रधानमंत्री श्री नरेन्द्र मोदी जी द्वारा मेघालय के विकास के लिए, यहां के लोगों की भलाई के लिए जो पैसा भेजा जाता है, वह प्रदेश की कांग्रेस सरकार के भ्रष्टाचार की भेंट चढ़ जाता है। उन्होंने कहा कि राज्य में भाजपा सरकार के गठन के बाद कांग्रेसी नेताओं के भ्रष्ट आलीशान बंगलों की जगह मेघालय वासियों के घर बनने की शुरुआत होगी। उन्होंने कहा कि वर्ष 2018 हर तरह से मेघालय के लिए अच्छा ही होने वाला है।

श्री शाह ने कहा कि 2014 में केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी की सरकार बनने के बाद से नार्थ-ईस्ट के विकास के लिए कई योजनाओं की शुरुआत हुई है। उन्होंने कहा कि मोदी सरकार ने हमेशा नार्थ-ईस्ट के डेवलपमेंट को टॉप-मोस्ट प्रायोरिटी पर रखा है। उन्होंने कहा कि 40 साल बाद प्रधानमंत्री श्री नरेन्द्र मोदी जी ने शिलांग में नार्थ-ईस्ट काउंसिल (NEC) की बैठक कर एक नई परंपरा की शुरुआत की है। उन्होंने कहा कि प्रधानमंत्री श्री नरेन्द्र मोदी जी ने एक नई व्यवस्था तैयार की है जिसके तहत हर 15 दिन में कोई न कोई केन्द्रीय मंत्री पूर्वोत्तर के एक राज्य में जायेंगे और वहां पर विकास योजनाओं की समीक्षा करेंगे।

भाजपा अध्यक्ष ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने नॉर्थ-ईस्ट को रोड, रेलवे और आईटी कनेक्टिविटी से जोड़ने का काम किया है। उन्होंने कहा कि 2014 में केंद्र में भारतीय जनता पार्टी सरकार के गठन के कुछ महीनों बाद नवंबर, 2014 में मेघालय में सबसे पहली रेलवे लाइन लाने का काम भी मोदी सरकार ने ही किया है। उन्होंने कहा कि मोदी सरकार ने पूरे नार्थ-ईस्ट के सर्वांगीण विकास के लिए काम किया है। उन्होंने कहा कि पहले नॉर्थ-ईस्ट के स्टूडेंट्स बाहर पढ़ने जाते थे, तो उनके रहने की कोई व्यवस्था नहीं थी, लेकिन दिल्ली में नार्थ-ईस्ट के 425 छात्रों के रहने के लिए हॉस्टल बनाने का काम केंद्र की मोदी सरकार ने किया है। उन्होंने कहा कि मणिपुर में स्पोर्ट्स यूनिवर्सिटी खोलने का काम किया गया है। हेलिकॉप्टर के माध्यम से कनेक्टिविटी बहाल करने की योजना के बाद मेघालय -अरुणाचल प्रदेश को रेलवे से भी जोड़ने पर तेज गति से काम किया जा रहा है। उन्होंने कहा कि मेघालय में दूरसंचार के विकास सहित पूरे पूर्वोत्तर में कनेक्टिविटी के लिए लगभग 5300 करोड़ रुपये दिये गये हैं। उन्होंने कहा कि हजारों मेगावाट विद्युत् उत्पादन की 16 नयी योजनायें लाई गई हैं और नॉर्थ-ईस्ट डेवलपमेंट समिट का भी आगाज किया गया है।

श्री शाह ने कहा कि मैं मेघालय की जनता से पूछना चाहता हूं कि प्रदेश में 15 सालों से कांग्रेस की सरकार रहने के बावजूद मेघालय का विकास क्यों नहीं हो पाया, कनेक्टिविटी की योजनाओं पर काम क्यों नहीं हो पाया, मेघालय की जनता को इस वर्ष फरवरी में कांग्रेस के 15 सालों के कुशासन और भ्रष्टाचार का हिसाब मांगना चाहिए। उन्होंने कहा कि मेघालय के मुख्यमंत्री मुकुल संगमा जी गारो हिल्स क्षेत्र से ही चुनकर आते हैं, लेकिन उन्होंने यहां के विकास के लिए कुछ भी नहीं किया। उन्होंने कहा कि कांग्रेस ने मेघालय में 15 साल तक शासन किया है, 15 साल किसी भी प्रदेश के लिए बहुत बड़ा समय होता है, इन 15 सालों में देश के बाकी राज्य विकास में कहां से कहां पहुंच गए, जबकि मेघालय विकास में आगे बढ़ने की बजाय पीछे चला गया।

उन्होंने कहा कि मेघालय में अभी भी शुद्ध पीने का पानी नहीं है, अस्पताल नहीं हैं, अस्पताल हैं तो डॉक्टर नहीं, नर्स नहीं हैं, सस्ती दवाओं की दुकान नहीं है। उन्होंने कहा कि मेघालय की कांग्रेस सरकार 2015-16 के हेल्थ बजट का 76% पैसा खर्च ही नहीं कर पाई, यह पैसा भ्रष्टाचार की भेंट चढ़ गया। उन्होंने कहा कि मेघालय के 56% हॉस्पिटल में डॉक्टर नहीं हैं। उन्होंने कहा कि जो मेघालय दुनिया भर के टूरिस्ट्स के लिए एक प्रमुख डेस्टिनेशन हो सकता है, ऐसे प्राकृतिक सुंदरता से भरपूर मेघालय में इन्फ्रास्ट्रक्चर का भी समुचित विकास नहीं किया गया, कांग्रेस ने 15 सालों में मेघालय को बर्बाद कर के रख दिया है।

राष्ट्रीय अध्यक्ष ने मेघालय की जनता का आह्वान करते हुए कहा कि राज्य में विकास की गति को धीमा करने और जन-कल्याण से मुंह मोड़ने वाली कांग्रेस सरकार को इस बार के विधानसभा चुनाव में सबक सिखाने का समय आ गया है, इस बार कोई गलती नहीं होनी चाहिए। उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार मेघालय सहित पूरे पूर्वोत्तर के विकास के लिए कटिबद्ध है। उन्होंने कहा कि यदि मेघालय में भी भारतीय जनता पार्टी की सरकार बन जाती है तो राज्य का विकास डबल इंजन की स्पीड से हो सकेगा।
