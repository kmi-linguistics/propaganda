हमें टेक्नोलॉजी के माध्यम से सामान्य मानवीय के जीवन में बदलाव लाना है और उनका सशक्तिकरण करना है। हमारी सरकार की सभी योजनाओं और कार्यक्रमों का लक्ष्य इसी संकल्प के लिए प्रतिबद्ध है और भाजपा के सभी कार्यकर्ता विपक्ष के लगातार झूठ और दुष्प्रचार को नाकाम करने के लिए ‘सत्यमेव जयते’ की शक्ति के साथ जनता के समक्ष जाएं और जनता तक हमारी योजनाओं की जानकारी पहुंचाएं।

भारतीय जनता पार्टी के स्थापना दिवस के अवसर पर 6 अप्रैल को प्रधानमंत्री श्री नरेन्द्र मोदी ने सोशल मीडिया के “नरेन्द्र मोदी एप” के माध्यम से देश भर के लाखों ट्विटर फॉलोअर्स को संबोधित किया और कार्यकर्ताओं के साथ संवाद भी किया।

भाजपा की विकास यात्रा की सफलता में समर्पित कोटि-कोटि कार्यकर्ताओं को शुभकामनाएं देते हुए प्रधानमंत्री ने कहा कि पहले जनहित के लिए हम संघर्ष करते थे, जबकि आज आम जनता की समस्याओं का समाधान करने के लिए हम पूरी तरह समर्पित है। प्रधानमंत्री ने कहा कि देश को विकास की नई ऊंचाई पर ले जाने, ‘न्यू इंडिया’ का संकल्प साकार करने और “सबका साथ, सबका विकास” के मंत्र से सर्व-समावेशक राजनीति के लिए सभी भाजपा कार्यकर्ता समर्पण भाव से सक्रिय हैं।

श्री मोदी ने कहा कि आज भारत में भारतीय जनता पार्टी ही पूर्ण रूप से लोकतांत्रिक राजनीति को समर्पित पार्टी है जहां परिवारवाद और जातिवाद नहीं है। उन्होंने कहा कि महात्मा गांधी जी की सोच थी कि समाज के अंतिम छोर पर खड़े सामान्य व्यक्ति की जिंदगी में बदलाव कैसे लाया जाये और इसके लिए आपकी भाजपा सरकार निरंतर कार्यरत है। उन्होंने कहा कि भारतीय जनता पार्टी ने जब मुझे एनडीए के नेता और प्रधानमंत्री पद की महती जिम्मेदारी सौंपी, तब मैंने यह कहा था कि यह सरकार पूर्ण रूप से गरीबों के लिए समर्पित सरकार होगी और लगातार चार साल से हमने सामान्य व्यक्ति की जिंदगी में बदलाव लाने के लिए अथक प्रयास किये हैं।

श्री मोदी ने कहा कि आज देश में भाजपा सरकार के प्रति विपक्षों का विरोध अधिक तीव्र, उग्र और हिंसक होता जा रहा है, लेकिन इनका कारण हमारी कोई गलती नहीं है, इसका कारण यह है कि विपक्ष हमारी बढ़ती जा रही लोकप्रियता को पचा नहीं पा रहा है।

प्रधानमंत्री ने कहा कि हमारी सरकार ने दलित, पीड़ित, शोषित, वंचित जैसे समाज के हर तबके और समुदाय के विकास के लिए निरंतर कार्य किया है और हमारी योजनाएं इसकी साक्षी हैं। सन 2022 में, आज़ादी के 75 वर्ष के अवसर पूरे होने के उपलक्ष्य पर हमें “एक भारत, श्रेष्ठ भारत” का संकल्प पूर्ण करना है। उन्होंने कहा कि देश जातिवाद से मुक्त हो, गंदगी से मुक्त हो, सम्प्रदायवाद से मुक्त हो, गरीबी से मुक्त हो, यही हमारा संकल्प है और यह हमें सिद्ध करना है। उन्होंने कहा कि आज भारतीय जनता पार्टी की स्थापना दिवस के अवसर पर ‘न्यू इंडिया’ के निर्माण के लिए समर्पित कोटि-कोटि कार्यकर्ताओं के अथक परिश्रम की मैं सराहना करता हूं। उन्होंने कहा िक शासक दल के रूप में हमें जनता की सेवा करने का अवसर मिला है, पहले विपक्ष के रूप में हम जनहित के लिए संघर्ष करते थे, अब सामान्य व्यक्ति की सेवा के लिए अपने आप को समर्पित करना है।

श्री मोदी ने कहा कि शून्य से शिखर तक की हमारी यात्रा लोकतंत्र के मार्ग पर ही अविरत चल रही है। देश की बदलती परिस्थिति में हमें सर्व समावेशक और सर्वस्पर्शी राजनैतिक दल के रूप में कार्यरत रहना है। राजनैतिक विपक्ष अपने निहित स्वार्थों की पूर्ति हेतु देश और समाज को तोड़ने के लिए सक्रिय है लेकिन हमें संयम और संयमित कार्य से विरोध को निष्क्रिय बनाना है।


