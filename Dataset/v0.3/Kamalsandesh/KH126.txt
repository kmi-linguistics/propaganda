जन आशीर्वाद यात्रा का शुभारंभ समारोह अभिभूत कर देने वाला और अद्वितीय दृश्य था। गत 14 जुलाई को भगवान महाकाल के मंदिर में पूजा अर्चना कर भाजपा के राष्ट्रीय अध्यक्ष श्री अमित शाह, मुख्यमंत्री श्री शिवराजसिंह चैहान के साथ समारोह के मंच पर पहुंचे तो भारी संख्या में मौजूद नागरिकों ने अबकी बार 200 पार के गगनभेदी नारे लगाए। यह अदभुत दृश्य देखकर श्री अमित शाह ने कहा कि जन आशीर्वाद यात्रा आज से ही विजय यात्रा बन गयी है। यह भाजपा का कार्यकर्ता ही कर सकता है कि तीन बार मुख्यमंत्री रहने के बाद वह अपने 14 सालों का हिसाब देने जनता के बीच जाए। शिवराजजी ने मध्यप्रदेश की कायापलट कर रख दी है। अगले पांच साल में वे देश के सबसे श्रेष्ठ मुख्यमंत्री होंगे और मध्यप्रदेश सबसे अधिक विकसित राज्य बनेगा।

उन्होंने कहा कि कुछ लोग मध्यप्रदेश में सरकार बनाने का सपना देख रहे है। उन्हें शायद यह पता नहीं है कि दो महाराज और एक धनपति के बूते सरकार नहीं बनती। सपना देखने वालों को इस बात का हिसाब देना पड़ेगा कि देश में 70 साल तक कांग्रेस और 55 साल तक एक ही परिवार का शासन रहा, फिर भी गरीब, किसान, मजदूर कराहता क्यों रहा। जो सरकार बनाने की उम्मीद लेकर घूम रहे हैं, वे यह भी बताए कि यूपीए की सोनिया और मनमोहन की पिछली 10 साल की सरकार ने मध्यप्रदेश को क्या दिया? श्री शाह ने बताया कि तेरहवें वित्त आयोग ने मध्यप्रदेश को 1 लाख 34 हजार करोड़ रुपए दिए थे और आज भाजपा की सरकार केन्द्र में है, तब 3 लाख 44 हजार करोड़ रुपए की यह राशि हो गयी है। मुद्रा लोन, आवास और स्मार्ट सिटी योजना में भी प्रदेश को भरपूर मदद की गयी है। उन्होंने कहा कि शिवराजजी ने ऐसा कोई क्षेत्र नहीं छोड़ा है, जिसमें विकास नहीं हुआ हो।

श्री अमित शाह ने कार्यकर्ताओं से आह्वान किया कि वे आंकड़ों को लेकर यात्रा के मैदान में उतरे और जनता को एक-एक योजना की जानकारी दें। उन्होंने कहा कि प्रधानमंत्री श्री नरेन्द्र मोदी के कुशल नेतृत्व के कारण आज हम केन्द्र सहित 19 राज्यों में सत्ता में है। देश के 70 प्रतिशत क्षेत्र पर कमल खिला हुआ है। मणिपुर और त्रिपुरा जैसे राज्यों में भी हमारे कार्यकर्ताओं के पसीने से आज हमारी सरकार है। जहां तक मध्यप्रदेश का प्रश्न है यह तो राजमाता जी और ठाकरे जी तपोभूमि है। यहां भाजपा को हराना असंभव है और यह भी तब जब देश का सफलतम मुख्यमंत्री मध्यप्रदेश को मिला है। मध्यप्रदेश के वे दिन भी जा चुके हैं, जब केन्द्र में कांग्रेस की सरकार होती थी और राज्य में भाजपा की सरकार विकास के लिए उपर की ओर मुंह ताकती थी। आज ऊपर भी हमारी सरकार है और नीचे भी हमारी सरकार है, इसलिए अगले पांच साल में हम मध्यप्रदेश को देश का सर्वश्रेष्ठ राज्य बना देंगे। उन्होंने मुख्यमंत्री श्री शिवराजसिंह चौहान, प्रदेश अध्यक्ष व सांसद श्री राकेश सिंह और चुनाव अभियान समिति के प्रमुख श्री नरेन्द्रसिंह तोमर को महाविजय की शुभकामनाएं दी। उन्होंने कार्यकर्ताओं को दिन रात परिश्रम के लिए तैयार रहने का और 2018-2019 की विजय का संकल्प भी दिलाया।

मुख्यमंत्री श्री शिवराजसिंह चौहान ने कांग्रेस और भाजपा सरकार के फर्क गिनाते हुए आक्रामक अंदाज में कहा कि कांग्रेस बताए कि अपने कार्यकाल में क्या किया था? और हमने जनता को क्या दिया? विकास योजनाओं के नाम गिनाकर जानना चाहा कि गरीबों के लिए संबल योजना गलत है? या गरीबों को मकान देने की योजना बेकार है? हमने गरीबों को सस्ती दर पर बिजली देने की योजना बनाई तो जो लोग इस निर्णय के खिलाफ न्यायालय में चले गए, वे बताएं क्या गरीबों को सस्ती दर पर बिजली नहीं मिलनी चाहिए? आज आधा घंटे के लिए बिजली जाना खबर होती है और कांग्रेस के जमाने में आधा घंटे के लिए बिजली आना खबर होती थी, यही फर्क है। सेना युद्ध के मैदान में खडी है, लेकिन कांग्रेस में सेनापति का पता तक नहीं है।

मुख्यमंत्री जी ने कहा कि हमारे सोच में और कांग्रेस के सोच में बहुत फर्क है। यह सही है कि किसी भी बच्ची के साथ जो घटनाएं होती है वह बेहद पीड़ादायक होती हैं, लेकिन जो लोग ऐसी घटनाओं पर भी राजनीति करने से नहीं चूकते वह बताएं कि उन्होंने बेटियों की सुरक्षा के लिए अपने शासनकाल में क्या किया? मुख्यमंत्री ने कांग्रेस को आड़े हाथों लेते हुए कहा कि यही फर्क है हमारी और आपके काम करने के तरीके में। आप हर बात पर सिर्फ और सिर्फ राजनीति करते हैं हमने बेटियों को सुरक्षा देने के लिए फांसी तक का कानून बनाया है। उन्होंने कहा कि कांग्रेस के पास बोलने के लिए कुछ नहीं है।
मुख्यमंत्री ने कांग्रेस के मंदसौर आन्दोलन पर कटाक्ष करते हुए कहा कि जो नेता मंदसौर में बड़ी-बड़ी बातें कर गए थे, उनको यह भी पता नहीं है कि मिर्ची नीचे की ओर लगती है कि ऊपर की ओर लगती है।

फर्क इस बात का है भी कि जो श्रीमान मध्यप्रदेश में मुख्यमंत्री रहते बंटाधार के नाम से प्रसिद्ध हुए उन्होंने नर्मदा से क्षिप्रा, कालीसिंध और गंभीर में पानी लाने की योजना पर कह दिया था इंपॉसिबल और हमने उसी नर्मदा जी का पानी क्षिप्रा तक पहुंचा दिया है और मालवा की एक-एक इंच जमीन को हरी-भरी बनाने का संकल्प लिया है, यही फर्क है। तुम 60-65 सालों में 7 लाख हेक्टेयर से अधिक जमीन सिंचित नहीं कर पाए, हमने 13-14 वर्षों में उसे 40 लाख हेक्टेयर कर दिया, यही फर्क है। कांग्रेस के जमाने में आधा घंटा बिजली आना खबर होती थी हमारे जमाने में आधा घंटा बिजली जाना खबर होती है यही फर्क है।

उन्होंने कहा कि हम अपने देश पर अभिमान करते हैं। अपने मध्यप्रदेश को स्वाभिमान की नजर से देखते हैं। यदि हमने कहा है कि अमेरिका से अच्छी सड़कें हमारे यहां हैं तो हमें इस बात पर गौरव है, लेकिन आपको अपने प्रदेश की बदनामी करने में गौरव होता है यही फर्क है। आप किसानों को 18 प्रतिशत ब्याज पर ऋण देते थे और हम जीरो प्रतिशत पर देते हैं, यह फर्क है। आप के समय खाद के लिए किसान को लाठियां खाना पड़ती थी और आज खाद 4 महीने पहले मिल प्रचुर मात्रा में उपलब्ध है, यही फर्क है। फर्क यह है कि कांग्रेस की सरकार में फसलों का बीमा नहीं मिलता था, दुर्घटना में किसी की दुर्भाग्यपूर्ण मौत हो जाती थी, तो उसका परिवार पर दुखों का पहाड़ टूट पड़ता था, लेकिन हमने फसल बीमा के पुख्ता इंतजाम किए हैं और संबल योजना के तहत दुर्घटना में या सामान्य मृत्यु पर भी परिवार को आर्थिक सहारा देने की ठोस योजना बनाई है।

पार्टी के प्रदेश अध्यक्ष व सांसद श्री राकेश सिंह ने कहा कि श्री नरेन्द्र मोदी ने अपने कार्य से देश और दुनिया को चमत्कृत कर दिया है। सबका साथ सबका विकास को लेकर वे आगे बढ़े है और पूरे देश पर छा गए है। उन्होंने कहा कि कांग्रेस के जमाने में देश भ्रष्टाचार के चरम पर था, आज दुनिया में भारत सम्मान के शिखर पर है।

इस अवसर पर केन्द्रीय मंत्री और चुनाव अभियान समिति के प्रमुख श्री नरेन्द्रसिंह तोमर, श्री थावरचन्द गहलोत, राष्ट्रीय उपाध्यक्ष, सांसद व प्रदेश प्रभारी डॉ. विनय सहस्रबुद्धे, राष्ट्रीय उपाध्यक्ष श्री प्रभात झा, सांसद श्री नंदकुमारसिंह चौहान, श्री चिंतामण मालवीय, श्री मनोहर उंटवाल, श्री वीरेन्द्र खटीक, श्री विक्रम वर्मा, डॉ. सत्यनारायण जटिया, प्रदेश शासन के मंत्री श्री भूपेन्द्र सिंह, श्री पारस जैन, श्री रामपाल सिंह, श्री उमाशंकर गुप्ता, श्री जयंत मलैया, श्रीमती माया सिंह, श्रीमती अर्चना चिटनीस, डॉ. नरोत्तम मिश्रा, श्री नारायण सिंह कुशवाह, श्री विश्वास सारंग, श्री लालसिंह आर्य, श्री राजेन्द्र शुक्ल, श्री शरद जैन, श्री बालकृष्ण पाटीदार, प्रदेश संगठन महामंत्री श्री सुहास भगत, प्रदेश उपाध्यक्ष श्री अरविन्द भदौरिया, प्रदेश महामंत्री श्री विष्णुदत्त शर्मा, जिला अध्यक्ष श्री इकबाल सिंह गांधी, श्री श्याम बसंल मंचासीन थे।
