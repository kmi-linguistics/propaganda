भारतीय जनता पार्टी के राष्ट्रीय अध्यक्ष श्री अमित शाह ने 16 दिसंबर को देशभर से आये युवा मोर्चा के पदाधिकारियों से 2019 में लोक सभा चुनाव जीतने का आह्वान किया। वे युवा मोर्चा के देशभर से आये 1000 से अधिक युवा मोर्चा के पदाधिकारियों को भाजयुमो कार्यशाला- ‘विजय लक्ष्य-2019’ को दिल्ली के डॉ. श्यामा प्रसाद मुखर्जी सिविक सेंटर, नई दिल्ली में संबोधित कर रहे थे। कार्यशाला में भाजपा के राष्ट्रीय महामंत्री संगठन श्री रामलाल और भाजपा राष्ट्रीय महामंत्री व युवा मोर्चा के प्रभारी श्री मुरलीधर राव भी उपस्थित थे।

कार्यशाला के समापन सत्र में बोलते हुए श्री शाह ने कहा कि भारतीय जनता पार्टी की 11 करोड़ कार्यकर्ताओं की सेना यह सुनिश्चित करेगी कि प्रधानमंत्री श्री नरेन्द्र मोदी के नेतृत्व वाली सरकार द्वारा किये गए सभी जन विकास के कार्यों जन-जन तक पहुंचे। उन्होंने कहा कि समस्त युवा मोर्चा कार्यकर्ता प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी की जनोपयोगी योजनाओं के लगभग 22 करोड़ लाभार्थियों के साथ निजी संपर्क स्थापित करें। उन्होंने कार्यकर्ताओं का आह्वान करते हुए कहा कि यदि हम 22 करोड़ लाभार्थियों तक पहुंचने में कामयाब हुए तो निस्संदेह भारतीय जनता पार्टी को 2014 से भी अधिक प्रचंड जीत प्राप्त होगी।

राष्ट्रीय अध्यक्ष ने विश्वास व्यक्त करते हुए कहा कि युवा मोर्चा का जोश 2019 में एक बार फिर केंद्र में भाजपा की सरकार स्थापित करेगा और देश के लोकप्रिय नेता श्री नरेन्द्र मोदी को एक बार पुनः प्रधनामंत्री बनाने का मार्ग प्रशस्त करेगा। उन्होंने कहा कि यदि युवा मोर्चा ठान ले तो कोई भी गठबंधन और महागठबंधन भाजपा के ‘सबका साथ-सबका विकास’ के लक्ष्य की पूर्ति में अड़चन साबित नहीं हो सकता। उन्होंने कहा कि प्रधानमंत्री श्री नरेन्द्र मोदी के नेतृत्व में देश सुरक्षित, निर्णायक और आर्थिक रूप से मजबूत राष्ट्र के रूप में प्रतिष्ठित हुआ है।

राष्ट्रीय अध्यक्ष ने कहा कि मोदी सरकार ने 129 से अधिक गरीब-कल्याणकारी योजनाओं के जरिये देश के लगभग 50 करोड़ लोगों के जीवन-स्तर को ऊपर उठाने का प्रयास किया है। उन्होंने कहा कि उज्ज्वला योजना के माध्यम से गरीबों के घर में गैस पहुंचाना है, स्वच्छ भारत अभियान के माध्यम से हर घर में शौचालय पहुंचा है, सौभाग्य योजना से हर घर में बिजली पहुंची है, मुद्रा बैंक योजना से स्वरोजगार का अभियान चला है और अब देश के लगभग 50 करोड़ गरीब लोगों को 5 लाख रुपये सालाना स्वास्थ्य बीमा मिली है जो उनके जीवन में उजाला लाने का काम करेगी। उन्होंने कहा कि जिस काम को कांग्रेस आजादी के 70 सालों में भी नहीं कर पाई, इसे प्रधानमंत्री श्री नरेन्द्र मोदी ने साढ़े चार वर्षों में कर दिखाया है। उन्होंने कहा कि मोदी सरकार ने किसानों को उनकी फसल के लागत मूल्य का डेढ़ गुना समर्थन मूल्य देने का निर्णय लिया जिससे किसानों की आय को बढ़ाने में मदद मिल रही है। उन्होंने कहा कि प्रधानमंत्री फसल बीमा, स्वायल हेल्थ कार्ड, ई-मंडी, प्रधानमंत्री कृषि सिंचाई योजना आदि योजनाओं से किसानों के जीवन में बदलाव आ रहा है।
भाजयुमो की राष्ट्रीय अध्यक्ष सुश्री पूनम महाजन, सांसद ने सभी उपस्थित युवा मोर्चा पदाधिकारियों को ‘कार्यकर्ता से जनता’ के संपर्क का मंत्र दिया। सुश्री पूनम महाजन ने भाजपा राष्ट्रीय अध्यक्ष श्री अमित शाह का धन्यवाद व्यक्त किया और उन्हें इस बात का भरोसा दिलाया कि युवा मोर्चा की 6 करोड़ युवा कार्यकर्ताओं फौज प्रधानमंत्री श्री नरेन्द्र मोदी को पुनः विजयश्री दिलवाने के लिए तत्पर है। 
आज दिल्ली में @BJYM की दो दिवसीय राष्ट्रीय कार्यशाला ‘विजय लक्ष्य-2019’ में देशभर से आये हमारे युवा मोर्चा के ऊर्जावान कार्यकर्ताओं को संबोधित किया और प्रधानमंत्री श्री नरेंद्र मोदी के नेतृत्व में 2019 के लोकसभा चुनावों में प्रचंड बहुमत वाली भाजपा सरकार बनाने का संकल्प लिया।
