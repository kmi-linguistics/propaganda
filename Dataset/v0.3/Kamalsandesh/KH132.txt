प्रधानमंत्री श्री नरेन्द्र मोदी ने 6 अक्टूबर को अजमेर, राजस्थान में गौरव यात्रा के समापन समारोह के अवसर पर आयोजित ऐतिहासिक विजय संकल्प सभा को संबोधित किया और विपक्ष की भी भूमिका निभाने में असफल रही कांग्रेस पार्टी की नकारात्मक राजनीति पर करारा प्रहार किया। ज्ञात हो कि मुख्यमंत्री श्रीमती वसुंधरा राजे ने विगत चार अगस्त को राजसमंद से ‘गौरव यात्रा’ आरंभ की थी, जिसका समापन 6 अक्टूबर को अजमेर में हुआ।

श्री मोदी ने कहा कि भारतीय जनता पार्टी का हाईकमान राजस्थान की 7.5 करोड़ जनता है, जबकि कांग्रेस का हाईकमान सिर्फ एक परिवार है। उन्होंने कहा कि कांग्रेसियों की राजनीति तो एक परिवार की परिक्रमा और आरती करने से ही हो जाती है, यह उनके बस की बात नहीं कि वे राजस्थान के 7.5 करोड़ जनता की परिक्रमा कर पाएं। उन्होंने कहा कि एक परिवार की पूजा करने वालों से क्या कोई अपेक्षा की जा सकती है? उन्होंने कहा कि कांग्रेस पार्टी की सरकारें विकास के कामों के लिए तभी पैसा आवंटन करती हैं, जहां से उनकी वोट बैंक की राजनीति सधती है। इतना ही नहीं, वे बजट आवंटन में भी इसी तरह का खेल करते हैं। जहां वोट सुलभ हो, वहीं बजट देते हैं, इससे विकास के लिए आवंटित धनराशि गलत हाथों में चला जाता है। देश इसलिए बर्बाद हो रहा है। उन्होंने कहा कि बड़ी मुश्किल से 60 साल बाद देश ने एक दिशा पकड़ी है। उन्होंने जनता का आह्वान करते हुए कहा कि वोट बैंक की राजनीति करने वालों को हिंदुस्तान की राजनीति में घुसने मत दीजिए, हमें फिर से कांग्रेस पार्टी को मौका नहीं देना चाहिए।

प्रधानमंत्री ने कहा कि राजस्थान की भारतीय जनता पार्टी सरकार ने 13 लाख लोगों के घरों में बिजली पहुंचाने का काम किया है। यह बहुत आसान काम नहीं था। जिन घरों में अभी तक बिजली नहीं पहुंची है, राजस्थान सरकार वहां बिजली पहुंचाने का प्रयास कर रही है। फसलों के समर्थन मूल्य में वृद्धि के निर्णय की चर्चा करते हुए उन्होंने कहा कि हमने किसानों की भलाई के लिए फसल के समर्थन मूल्य को लागत मूल्य का डेढ़ गुना करने का वादा किया था और हमने इसे पूरा करके दिखाया। कांग्रेस पार्टी इस बात से परेशान है कि मोदी सरकार ने ये कर कैसे दिया।

उन्होंने कहा कि केंद्र की भारतीय जनता पार्टी सरकार के इस फैसले से हर साल किसानों को लगभग 62,000 करोड़ रुपये का अतिरिक्त फायदा होगा। प्रधानमंत्री आवास योजना पर बोलते हुए उन्होंने कहा कि लोगों को घर तो पहले भी मिलते थे, लेकिन हम घरों में नल देते है, नल में जल देते हैं, बिजली देते हैं, हम टुकड़ों में काम नहीं करते। पहले की सरकारें टुकड़ों में करती थी, पहले जमीन का टुकड़ा देती थी, फिर एक चुनाव जीतती थी, फिर अगला काम करती, फिर दूसरा चुनाव जीतती, हम ऐसा नहीं करते, हम सभी कार्यों को जल्द से जल्द पूरा करने में विश्वास रखते हैं। उन्होंने कहा कि आने वाली जल योजना से जयपुर, दौसा, सवाई माधेपुर, कोटा, बूंदी, टौंक, अलवर, भरतपुर समेत 13 जिलों में रहने वाले 40 प्रतिशत लोगों को पीने के लिए मीठा पानी मिल सकेगा।

श्री मोदी ने कहा कि हमारी संवेदनशील सरकार ने कामकाजी महिलाओं-बहनों को प्रसव के दौरान मिलने वाली छुट्टी बढ़ाकर 26 हफ्ते कर दी, जिससे बच्चे का लालन-पालन अच्छे से हो सके। उन्होंने कहा कि छोटे बच्चों एवं गर्भवती महिलाओं का मिशन इन्द्रधनुष के माध्यम से टीकाकरण किया जा रहा है। प्रधानमंत्री उज्ज्वला योजना के माध्यम से गरीब महिलाओं को धुएं से मुक्त मिली है। शौचालय निर्माण के अभियान से उन्हें सम्मान के साथ जीने का अधिकार मिला है। तीन तलाक का जिक्र करते हुए उन्होंने कहा कि मुस्लिम बहनों पर होने वाले अत्याचार से उन्हें मुक्ति दिलाने के लिए हमने तीन तलाक पर कानून लाने का काम किया।

अपने उद्बोधन के अंत में प्रधानमंत्री ने कहा कि राजस्थान ने प्रदेश में फिर से भारतीय जनता पार्टी की वसुंधरा सरकार बनाने का निर्णय कर लिया है। फिर एक बार भाजपा, हर बूथ कमल बूथ।
