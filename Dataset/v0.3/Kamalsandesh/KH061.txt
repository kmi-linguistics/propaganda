भारतीय जनता पार्टी के राष्ट्रीय अध्यक्ष श्री अमित शाह ने अपने दो दिवसीय गोवा प्रवास के दौरान 2 जुलाई को मडगांव स्थित दक्षिणी गोवा जिला भाजपा कार्यालय का उद्घाटन किया और विश्वास व्यक्त किया कि यह जिला कार्यालय गोवा में संगठन की मजबूती का कारक बनेगा। इससे पहले श्री शाह ने गोवा भाजपा के आईटी सेल और मीडिया सेल की बैठक की। उन्होंने विभागों व प्रकल्पों की भी बैठक की और राज्य में पार्टी की चल रही गतिविधियों पर विस्तार से चर्चा की। श्री शाह ने सलिगाव में आधुनिक वेस्ट ट्रीटमेंट प्लांट का भी निरीक्षण किया, जो नॉर्थ गोवा जिले के तटीय इलाके से प्रतिदिन सैकड़ों टन कचरे का निस्तारण करता है।

दक्षिणी गोवा जिला भाजपा कार्यालय के उद्घाटन अवसर पर उपस्थित जन-समुदाय एवं पार्टी कार्यकर्ताओं को संबोधित करते हुए भाजपा अध्यक्ष ने कहा कि भारतीय जन संघ से भारतीय जनता पार्टी की शून्य से शिखर तक की यात्रा के मूल में पार्टी के ऊर्जावान एवं निष्ठावान कार्यकर्ता ही हैं। उन्होंने कहा कि भारतीय जनता पार्टी के कार्यकर्ता जब पार्टी के साथ जुड़ते हैं, तो एक परिवार की तरह जुड़ जाते हैं। उन्होंने कहा कि आज इस जिला कार्यालय के उद्घाटन अवसर पर कार्यकर्ताओं के चेहरे पर वैसा ही आनंद प्रतीत हो रहा है, जैसे उनके अपने घर के वास्तु-पूजन के समय होता है और यही बात भारतीय जनता पार्टी को अन्य पार्टियों से सबसे अलग बनाती है। उन्होंने कहा कि बाकी सारी पार्टियां भले ही नेताओं और नेतृत्व के आधार पर चलती होगी, लेकिन भारतीय जनता पार्टी का अस्तित्व ही पार्टी के छोटे से छोटे बूथ के एक सामान्य कार्यकर्ता के अंदर बसा हुआ है। उन्होंने कहा कि भारतीय जनता पार्टी के कार्यकर्ताओं के लिए यह कार्यालय महज कोई सीमेंट-पत्थर से बना हुआ एक मकान नहीं है, पार्टी कार्यकर्ताओं के लिए यह एक मंदिर के समान है, क्योंकि यहां पार्टी के कार्य का रेखांकन होता है, योजनायें बनती हैं और उसी के आधार पर पार्टी आगे बढ़ती है। उन्होंने कहा कि इसलिए भारतीय जनता पार्टी ने तय किया है कि देश के हर जिले में पार्टी कार्यालय बनाने का काम दिसंबर, 2018 तक पूरा कर लिया जाएगा।

उन्होंने कहा कि भाजपा के कार्यालय पार्टी की योजनाओं को मूर्त रूप देने का साधन होते हैं।श्री शाह ने कहा कि किसी प्रदेश में भारतीय जनता पार्टी की सरकार आती है तो उस राज्य में केवल सत्ता परिवर्तन ही नहीं होता, बल्कि उस राज्य की व्यवस्था में भी परिवर्तन होता है और गोवा इसका एक उदाहरण है। उन्होंने कहा कि पांच साल पहले यहां भाजपा की सत्ता स्थायी रूप से आई थी, हम फिर से दुबारा जीत कर आये हैं। उन्होंने कहा कि जब से हमने गोवा में शासन की कमान संभाली है, तब से गोवा का विकास दिन दुगुना, रात चौगुना हो रहा है। उन्होंने कहा कि विकास के बहुत सारे प्रोजेक्ट श्री मनोहर पर्रिकर और श्री लक्ष्मीकांत पारसेकर के नेतृत्व में शुरू हुए और संपन्न हुए। उन्होंने कहा कि एक बार फिर से मनोहर जी के नेतृत्व में गोवा के विकास की यात्रा आगे बढ़ रही है। उन्होंने कहा कि विकास होना एक बात है, कई राज्यों में विकास हुए हैं, लेकिन गोवा में भाजपा सरकार बनने के साथ ही एक और काम शुरू हुआ है। उन्होंने कहा कि गोवा के आम-जन की आकांक्षाओं के अनुरूप विकास करने वाली सरकार तो श्री मनोहर पर्रिकर के मुख्यमंत्री बनने के साथ ही बन गई, लेकिन उसके साथ-साथ भ्रष्टाचार नाम के शब्द को गोवा की सरहदों से दूर करने वाली सरकार भी गोवा में बनी है। उन्होंने कहा कि श्री मनोहर पर्रिकर के नेतृत्व में गोवा की भाजपा सरकार पारदर्शी और भ्रष्टाचार विहीन सरकार है, भाजपा ने राज्य को एक आम नागरिक जैसा मुख्यमंत्री देने का काम किया है।

भाजपा अध्यक्ष ने कहा कि गोवा भले ही एक छोटा राज्य है, लेकिन गोवा में इस बात की पूरी संभावना है कि वह एक मॉडल स्टेट के रूप में देश में प्रतिष्ठित हो सके। उन्होंने कहा कि मुझे कहते हुए आनंद है कि श्री मनोहर पर्रिकर के नेतृत्व में गोवा तेज गति से एक मॉडल स्टेट बनने की दिशा में आगे बढ़ रहा है और जल्द ही गोवा देश में सभी राज्यों के लिए विकास का एक मॉडल स्टेट बनकर उभरेगा।

श्री शाह ने कहा कि प्रधानमंत्री श्री नरेन्द्र मोदी के नेतृत्व में गोवा में इन्फ्रास्ट्रक्चर की सभी परियोजनाओं को तेज गति से पूरा करने के लिए पर्याप्त संसाधन उपलब्ध कराये गए हैं, चाहे वह रोड कनेक्टिविटी के प्रोजेक्ट्स हों, या शिपिंग प्रोजेक्ट्स या फिर इन्फ्रास्ट्रक्चर की अन्य परियोजनाएं। उन्होंने कहा कि गोवा में नए एयरपोर्ट का जो काम शुरू हो रहा है, उससे निश्चित रूप से गोवा के अर्थतंत्र की प्राण टूरिज्म में भी कई गुना वृद्धि होगी।

राष्ट्रीय अध्यक्ष ने कहा कि जिस तरह से गोवा का भाजपा संगठन श्री विनय तेंदुलकर के नेतृत्व में आगे बढ़ रहा है, मुझे विश्वास है कि राज्य सरकार के साथ-साथ राज्य का पार्टी संगठन भी एक आदर्श संगठन के रूप में प्रतिष्ठित होगा। उन्होंने कार्यालय उद्घाटन के अवसर पर गोवा भाजपा और विशेषकर दक्षिणी जिला भाजपा कार्यकर्ताओं को हार्दिक शुभकामनाएं भी दी।
