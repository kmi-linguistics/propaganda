भारतीय जनता पार्टी के राष्ट्रीय अध्यक्ष श्री अमित शाह ने गांधी जयंती के दिन 2 अक्टूबर को पोरबंदर, गुजरात से गुजरात गौरव यात्रा की शुरुआत की और गुजरात के विकास में अवरोध उत्पन्न करने के लिए कांग्रेस पर जमकर प्रहार किया। पोरबंदर से शुरू हुए इस गौरव यात्रा का नेतृत्व गुजरात भाजपा के अध्यक्ष श्री जीतूभाई वाघाणी कर रहे हैं। ज्ञात हो कि 01 अक्टूबर को करमसद से गुजरात के उप-मुख्यमंत्री श्री नितिन पटेल के नेतृत्व में पहले गुजरात यात्रा का शुभारंभ हुआ। इससे पहले श्री शाह पोरबंदर स्थित महात्मा गांधी की पावन जन्मभूमि कीर्ति मंदिर गए और बापू को अपनी विनम्र श्रद्धांजलि अर्पित की। उन्होंने कहा कि भाजपा कार्यकर्ताओं के जोश और उत्साह से यह निश्चित है कि भारतीय जनता पार्टी इस बार 150 से अभी अधिक सीटें जीत कर फिर से गुजरात मे सरकार बनायेगी।

कांग्रेस पर हमला जारी रखते हुए श्री शाह ने कहा कि हमें पोरबंदर का विकास करने का गौरव है, जबकि कांग्रेस ने पोरबंदर के विकास के लिए कुछ भी नहीं किया। उन्होंने कहा कि गुजरात की विकास यात्रा को तीन पड़ावों में विभक्त किया जा सकता है – पहला देश की आजादी से लेकर गुजरात की स्थापना तक का कालखंड, दूसरा गुजरात की स्थापना से लेकर 1995 तक के कांग्रेस शासन का कालखंड और तीसरा 1995 से भाजपा शासन में शुरू हुई गुजरात की विकास यात्रा का कालखंड। उन्होंने कहा कि 1995 में शुरू हुई गुजरात के समग्र विकास की यात्रा श्री नरेन्द्र भाई मोदी जी के शासन में उस ऊंचाई पर पहुंची है कि लोग आज गुजरात के विकास का उदाहरण देते हैं, इससे बढ़कर गौरव की बात क्या हो सकती है? उन्होंने कहा कि कांग्रेस ने गुजरात को कौमी दंगे दिए थे, कांग्रेस के शासनकाल में गुजरात में सर्वत्र अराजकता और गुंडागर्दी का बोलबाला था। उन्होंने कहा कि कांग्रेस शासनकाल में जो भी आम जनता को प्रताड़ित करते थे, उन सभी असामाजिक तत्त्वों को जेल में डालने का काम गुजरात में भारतीय जनता पार्टी की सरकार ने किया। उन्होंने कहा कि जब हम गुजरात में विपक्ष में थे तब भी हमने गुंडागर्दी के विरोध में संघर्ष समिति बनाई थी और जब राज्य में भारतीय जनता पार्टी की सरकार आई तो गुजरात से गुंडागर्दी और कांग्रेस दोनों का सफाया हुआ, दोनों की हार हुई। उन्होंने कहा कि कर्फ्यू-मुक्त गुजरात बनाने का हमें गौरव है।
