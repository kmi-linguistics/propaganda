प्रधानमंत्री श्री नरेंद्र मोदी ने 3 अक्टूबर में बिलासपुर में अखिल भारतीय आयुर्विज्ञान संस्थान (एम्स ) की आधारशिला रखी। इस दौरान प्रदेश के राज्यपाल आचार्य श्री देवव्रत, केंद्रीय स्वास्थ्य मंत्री श्री जगत प्रकाश नड्डा और मुख्यमंत्री श्री वीरभद्र सिंह भी उपस्थित रहे। 750 बिस्तर वाले इस अस्पताल पर करीब 1,350 करोड़ रुपये का खर्च आएगा। यहां स्वास्थ्य सेवा के अलावा नर्सिंग, स्नातक और स्नातकोत्तर स्तर पर मेडिकल शिक्षा भी मुहैया होगी। इसके अलावा श्री मोदी ने ऊना में आईआईटी की भी आधारशिला रखी।

एम्स की आधारशिला रखने के बाद एक जनसभा को संबोधित करते हुए श्री नरेन्द्र मोदी ने कहा कि बिलासपुर में बनने वाले एम्स से सिर्फ हिमाचल प्रदेश को ही नहीं, बल्कि पूरे उत्तर भारत को फायदा होगा। इससे राज्य की रोजी-रोटी यानी टूरिज्म को भी बढ़ावा मिलेगा। उन्होंने इस दौरान जहां अपनी सरकार की उपलब्धियों को गिनाया वहीं कांग्रेस सरकार पर भी जमकर प्रहार किया। श्री मोदी ने पूर्व की यूपीए सरकार पर निशाना साधते हुए कहा कि यहां कई साल से महज 70 करोड़ का एक स्टील प्रॉजेक्ट अटका पड़ा था। उन्होंने कहा कि पहले डिपार्टमेंटों में अलग प्रधानमंत्री होता था। एक सरकार में कई सरकार थीं। रिमॉट कंट्रोल से चलने वाला पीएम अलग था। भाजपा सरकार आने के बाद अटके हुए प्रॉजेक्ट पूरे करने का काम हुआ। अब यहां के लोगों को घर बनाने के लिए सस्ते मूल्यों में सरिया मिलेगा। उन्होंने राज्य की कांग्रेस सरकार पर निशाना साधते हुए कहा, कुछ दिनों पहले कुछ कांग्रेस के मित्र मेरे पास आए। मैंने उनसे पूछा कि हिमाचल के सीएम जमानत पर बाहर हैं, आप उन्हें हटाकर किसी और को सीएम क्यों नहीं बनाते? तो उन मित्रों ने कहा कि हमारी पूरी पार्टी ही जमानत पर चल रही है।’ श्री मोदी ने कहा कि हिमाचल में भी जनता को जमानती सरकार से मुक्ति मिलनी चाहिए। उन्होंने कहा कि आज यहां करीब 1500 करोड़ रुपये के काम को मंजूरी मिली है। कुछ का शिलान्यास हुआ है तो कुछ का लोकार्पण। 1300 करोड़ में बनने वाले एम्स से न सिर्फ हिमाचल को फायदा मिलेगा, बल्कि यहां आने वाले टूरिस्ट और पूरे उत्तर भारत को इसका फायदा होगा। ये एम्स हिमाचलवासियों के लिए तो संजीवनी बनकर आया है, लेकिन टूरिज्म को बढ़ाने में अहम कारक बन सकता है। यह अस्पताल पूरे उत्तर भारत के लिए डिजाइन के हिसाब से स्पेस ऑफ द आर्ट बनेगा। इस अस्पताल में एक साथ 3 हजार लोग काम कर सकेंगे।

उन्होंने इस दौरान केंद्रीय मंत्री श्री जगत प्रकाश नड्डा और स्वास्थ्य कार्यक्रम इंद्रधनुष की भी तारीफ की। उन्होंने कहा कि हमारे देश में लाखों बच्चे कोई न कोई टीका लगने से छूट जाते हैं। इन बच्चों को बचाने का काम नड्डा जी ने शुरू किया। इंद्रधनुष कार्यक्रम के तहत टीकाकरण का काम कराया। इस सप्ताह फिर से इस योजना के माध्यम से छूट गए बच्चों को टीका लगाया जाएगा। दिवाली से पहले ऐसे बच्चों को टीका लगाना है। इस दौरान श्री मोदी ने भाजपा, आम जनता, राजनीतिक दलों और एनजीओ को ऐसे बच्चों को खोजने को कहा जिनको टीका नहीं लग पाया है। उन्होंने कहा, “ओआरओपी का मामला 40 साल से अटका था। मंडी में अपनी रैली में मैंने ऐलान किया था कि हम इस पर फैसला लेंगे। ओआरओपी में दो किश्त जा चुकी हैं। एक किश्त और जल्द ही दी जाएगी। इससे बजट का अतिरिक्त बोझ बढ़ेगा, लेकिन मेरे लिए सेना का जवान प्रथम है।” उन्होंने कहा कि तीन दिन पहले सर्जिकल स्ट्राइक का प्रथम वर्ष मनाया गया। इसमें मीडिया ने अहम भूमिका निभाई।

उन्होंने कहा कि हिमाचल में इन दिनों करीब 13 प्रॉजेक्ट चल रहे हैं। इनमें रेलवे, पेट्रोलियम और अन्य डिपार्टमेंट के प्रॉजेक्ट हैं। भारत सरकार इन प्रॉजेक्ट में 15 हजार करोड़ रुपये लगाएगी, जो व्यवस्था विकसित होगी वह हिमाचल को आगे बढ़ाने में योगदान देगी। स्वच्छता की दिशा में हिमाचल के नागरिकों ने जो काम किया है। वह तारीफ के लायक है। इसके लिए पीएम ने नागरिकों और अधिकारियों को बधाई दी। श्री मोदी ने कहा, “तीन साल हो गए, लेकिन हमारी सरकार पर भ्रष्टाचार का कोई आरोप नहीं है। पहले पूछा जाता था कि कितने रुपये गए और अब पूछा जाता है कि कितने रुपये आए।” उन्होंने कहा कि सड़क और बिजली किसी भी राज्य के विकास में सबसे ज्यादा अहमियत रखती हैं। अगर ऐसा होगा तो टूरिस्ट भी हिमाचल में खूब आएगा। हमने 1000 दिन का अभियान उठाया है कि एक गांव भी ऐसा न बचे, जहां बिजली न हो। अगर कोई झुग्गी झोपड़ी में रहता होगा, तो भी उसे बिजली का कनेक्शन मिलना चाहिए। हमारे पास अब भी चार करोड़ परिवार ऐसे हैं, जिन्हें बिजली नहीं मिली है। सौभाग्य योजना के तहत इन 4 करोड़ परिवारों को मुफ्त में कनेक्शन दिया जाएगा।
