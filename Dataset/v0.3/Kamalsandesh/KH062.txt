भारतीय जनता पार्टी के राष्ट्रीय अध्यक्ष श्री अमित शाह ने पुदुच्चेरी के होटल आनंदा इन में 26 जून को आयोजित प्रबुद्ध वर्ग सम्मेलन को संबोधित किया और प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार की उपलब्धियों व मोदी सरकार द्वारा पुदुच्चेरी के विकास के लिए किये जा रहे कार्यों पर विस्तार से चर्चा की। ज्ञात हो कि श्री शाह देश के सभी राज्यों में कुल 110 दिनों के अपने विस्तृत प्रवास कार्यक्रम के तहत अभी पुदुच्चेरी में हैं। इससे पहले श्री शाह ने पुदुच्चेरी पहुंचने पर महान स्वतंत्रता सेनानी, समाज सुधारक, पत्रकार और महाकवि श्री सुब्रह्मण्य भारती जी की प्रतिमा पर माल्यार्पण किया और उन्हें अपनी विनम्र श्रद्धांजलि अर्पित की। इसके बाद श्री शाह ने JIPMER गेस्ट हाउस में प्रदेश कोर कमिटी की बैठक की। तत्पश्चात् उन्होंने प्रदेश पदाधिकारियों, मोर्चा अध्यक्षों, जिला अध्यक्षों व जिला महासचिवों के साथ बैठक में विभिन्न विषयों पर चर्चा की। श्री शाह ने पंडित दीनदयाल उपाध्याय जन्मशती वर्ष कार्य विस्तारक योजना के तहत पुदुच्चेरी में बूथ स्तर पर पार्टी की मजबूती के लिए चलाये जा रहे कार्यक्रमों की समीक्षा बैठक भी की।

श्री शाह ने कहा कि अभी हाल ही में मोदी सरकार ने कार्यकाल के तीन वर्ष पूरे किये हैं। उन्होंने कहा कि भारतीय जनता पार्टी की कार्य-संस्कृति रही है कि हम जब सत्ता में आते हैं तो हम जनादेश का सम्मान करते हुए हर वर्ष अपने कामकाज का हिसाब देश की जनता के सामने रखते हैं। उन्होंने कहा कि जब श्री नरेन्द्र मोदी ने देश की कमान संभाली तो देश की अर्थव्यवस्था की स्थिति दयनीय थी, लेकिन आज हम गर्व के साथ कह सकते हैं कि भारत दुनिया की सबसे तेज गति से विकास करने वाली भरोसेमंद अर्थव्यवस्था है। उन्होंने कहा कि शेयर बाजार आजादी के बाद के अपने सर्वोच्च शिखर पर है, महंगाई दर कम हुई है, केन्द्रीय अनुदान में राज्यों की हिस्सेदारी काफी बढ़ी है और फिस्कल डेफिसिट को तीन प्रतिशत तक लाने में हम सफल हुए हैं।

भाजपा अध्यक्ष ने कहा कि कई सरकारें पचास-पचास वर्षों में एक-दो काम करती हैं जबकि नरेन्द्र मोदी सरकार ने तीन साल में ही ऐसे कई सारे काम किये हैं जो 50 सालों में कभी-कभार ही होते हैं। उन्होंने कहा कि कांग्रेस-नीत यूपीए की घपले-घोटाले और भ्रष्टाचार के रिकॉर्ड वाली सरकार की जगह श्री नरेन्द्र मोदी के नेतृत्व में आज एक ऐसी सरकार काम कर रही है जिस पर तीन सालों में हमारे विरोधी भी भ्रष्टाचार का कोई आरोप नहीं लगा पाये। उन्होंने कहा कि प्रधानमंत्री श्री नरेन्द्र मोदी के नेतृत्व में हमने पॉलिसी पैरालिसिस से ग्रस्त यूपीए सरकार की जगह एक निर्णायक और संवेदनशील सरकार देने का काम किया है।

उन्होंने कहा कि मोदी सरकार के तीन साल में 28 करोड़ से अधिक लोगों के बैंक अकाउंट खोल कर देश के गरीबों को देश के अर्थतंत्र की मुख्यधारा से जोड़ा गया है। उन्होंने कहा कि आजादी के 70 साल बाद देश में लगभग साढ़े 12 करोड़ लोगों के पास ही गैस सिलिंडर थे, जिसमें से लगभग 11 करोड़ 80 लाख गैस सिलिंडर केवल शहरी क्षेत्रों में थे। मोदी सरकार ने तीन साल में ही देश के सवा दो करोड़ गरीब महिलाओं को गैस कनेक्शन देने का काम पूरा कर लिया है। पांच सालों में देश के पांच करोड़ गरीब महिलाओं के परिवार में गैस कनेक्शन पहुंचाने का बीड़ा मोदी सरकार ने उठाया है। उन्होंने कहा कि प्रधानमंत्री श्री नरेन्द्र मोदी ने गैस सिलिंडर पहुंचाकर गरीब माताओं को धुएं से मुक्त करने का काम किया है। उन्होंने कहा कि मुद्रा बैंक के माध्यम से देश के लगभग 7.64 करोड़ लोगों को रोजगार के नए अवसर उपलब्ध कराये गए हैं। उन्होंने कहा कि आजादी के 70 साल बाद भी देश में लगभग 8 करोड़ घर ऐसे थे, जहां शौचालय नहीं थे, मोदी सरकार के तीन वर्ष में ही साढ़े चार करोड़ से ज्यादा शौचालय बना कर गांव की गरीब महिलाओं को सम्मान के साथ जीने का अधिकार दिया गया है।

श्री शाह ने कहा कि सर्जिकल स्ट्राइक के माध्यम से भारत ने दुनिया भर में देश की सुरक्षा के प्रति सजग और एक मजबूत इच्छाशक्ति वाले राष्ट्र के रूप में अपनी पहचान बनाई है। उन्होंने कहा कि 40 वर्षों से लंबित ‘OROP’ को एक साल में लागू कर प्रधानमंत्री श्री नरेन्द्र मोदी के नेतृत्व में भाजपा सरकार ने भूतपूर्व सैनिकों के प्रति सम्मान और अपनी संवेदना को प्रकट करने का काम किया है। उन्होंने कहा कि अंतरिक्ष में एक साथ 104 उपग्रह को स्थापित करके हम अंतरिक्ष विकास के क्षेत्र में एक ग्लोबल लीडर बन कर उभरे हैं। उन्होंने कहा कि प्रधानमंत्री श्री नरेन्द्र मोदी ने देश की धरोहर और सांस्कृतिक विरासत योग को दुनिया भर में प्रतिष्ठित करने का काम किया है और आज दुनिया में 170 से अधिक देश तीन साल से 21 जून को योग दिवस मना रहे हैं। उन्होंने कहा कि पेरिस समझौते में पर्यावरण को बचाने की हमारी प्रतिबद्धता ने हमें दुनिया को नई दिशा दिखाने वाले देश के रूप में प्रतिष्ठित किया है।

भाजपा अध्यक्ष ने कहा कि 1955 से काका साहब कालेलकर कमीशन से लंबित पिछड़े आयोग को संवैधानिक मान्यता देकर नरेन्द्र मोदी सरकार ने देश के पिछड़े वर्ग के लोगों को समाज में सम्मान के साथ जीने का अधिकार दिया है। उन्होंने कहा कि आजादी के 70 साल बाद भी देश में लगभग 18 हजार गांव ऐसे थे, जहां पर बिजली नहीं पहुंची थी। उन्होंने कहा कि केंद्र में मोदी सरकार आने के बाद से अब तक 13,900 गांवों में बिजली पहुंचाने का काम पूरा कर लिया गया है और मई, 2018 तक देश में एक भी ऐसा गांव नहीं होगा, जहां बिजली न पहुंची हो। उन्होंने कहा कि जेनरिक दवाओं के कांसेप्ट को व्यापक रूप में शुरू कर के मोदी सरकार ने गरीबों को लाभ पहुंचाने का काम किया है। उन्होंने कहा कि जेनरिक दवाओं के कांसेप्ट से दवाओं के दाम 40% से लेकर 300% तक कम हुए हैं। उन्होंने कहा कि स्टेंट के मूल्य को 80% तक कम कर दिए जाने से दिल के मरीजों को काफी लाभ पहुंचा है।  श्री शाह ने कहा कि काले-धन के दुष्प्रभाव को देश की अर्थव्यवस्था से ख़त्म करने के लिए मोदी सरकार ने कई कदम उठाये हैं। उन्होंने कहा कि नोटबंदी का सफल और साहसिक कदम उठाकर देश की अर्थव्यवस्था को पारदर्शी बनाने में सरकार सफल हुई है। उन्होंने कहा कि राजनीतिक चंदों को 2000 कैश तक सीमित करके राजनीतिक पार्टियों की चंदे की प्रक्रिया को भी पारदर्शी बनाने की पहल की गई है। उन्होंने कहा कि चाहे बेनामी संपत्ति पर क़ानून की बात हो, शत्रु संपत्ति बिल को पारित कराने की बात हो या फिर शेल कंपनियों के खिलाफ मुहिम की बात – केंद्र की भारतीय जनता पार्टी सरकार ने हर मोर्चे पर अपनी दृढ़ राजनीतिक इच्छाशक्ति का परिचय देते हुए इन सबके खिलाफ कड़ी कार्रवाई की है। उन्होंने कहा कि साइप्रस, सिंगापुर और मॉरीशस के रूट से जो काला-धन देश में आता था, उसे बंद कर दिया गया है। उन्होंने कहा कि इस सबका परिणाम है कि एक ही साल में लगभग 91 लाख नए पैन कार्ड रजिस्टर हुए हैं, जो एक रिकॉर्ड है। उन्होंने कहा कि प्रत्यक्ष एवं अप्रत्यक्ष कर के कलेक्शन में भी एक ही साल में लगभग 19% की बढ़ोतरी हुई है।

भाजपा अध्यक्ष ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने तीन साल में 106 लोक-कल्याणकारी योजनाओं की शुरुआत कर देश के गांव, गरीब, किसान, दलित, आदिवासी, युवा एवं महिलाओं के जीवन स्तर में सकारात्मक परिवर्तन की आधारशिला रखी है।

श्री शाह ने कहा कि केंद्र की भारतीय जनता पार्टी सरकार ने पुदुच्चेरी के विकास के लिए कई योजनओं का सूत्रपात किया है। उन्होंने कहा कि मोदी सरकार ने पुदुच्चेरी को स्मार्ट सिटी की सौगात देने का काम किया है, लगभग 1850 करोड़ रुपये की लागत से पुदुच्चेरी को स्मार्ट सिटी के रूप में विकसित किया जाएगा। उन्होंने कहा कि मोदी सरकार के तीन वर्षों में पुदुच्चेरी में 2,516 टॉयलेट्स का निर्माण किया गया है, लगभग 1.25 लाख जन-धन एकाउंट खोले गए हैं, मुद्रा बैंक योजना के जरिये राज्य के लगभग 2.45 लाख लोगों को लगभग 939 करोड़ रुपये का ऋण स्वरोजगार के लिए उपलब्ध कराया गया है। साढ़े 6 लाख एलईडी बल्ब बांटे गए हैं और गरीब माताओं को लगभग 805 गैस कनेक्शन अकेले पुदुच्चेरी शहर में उपलब्ध कराये गए हैं। उन्होंने कहा कि पुदुच्चेरी में केंद्र की भारतीय जनता पार्टी सरकार की सहायता से 161 करोड़ रुपये की लागत से गरीबों के लिए लगभग 65,000 आवास निर्माण का कार्य प्रगति पर है। साथ ही, अमृत योजना के तहत अर्बन डेवलपमेंट के लिए पुदुच्चेरी को अलग से लगभग 130 करोड़ रुपये उपलब्ध कराये गए हैं। उन्होंने कहा कि उदय योजना के तहत राज्य को इलेक्ट्रिफिकेशन के अपग्रेडेशन के लिए 400 करोड़ रुपये की सहायता दी गई है। उन्होंने कहा कि राज्य के वर्तमान मुख्यमंत्री श्री वी नारायणसामी जब केंद्र की यूपीए सरकार में मंत्री थे, तब यूपीए के अंतिम तीन सालों की तुलना यदि मोदी सरकार के तीन साल से की जाय, तो मोदी सरकार ने पुदुच्चेरी को यूपीए की तुलना में लगभग 613% ज्यादा अनुदान दिया है।

राज्य की कांग्रेस सरकार कड़ा प्रहार करते हुए भाजपा अध्यक्ष ने कहा कि यद्यपि मैं पुदुच्चेरी की नारायणसामी सरकार पर कोई टिप्पणी नहीं करना चाहता, लेकिन इतना जरूर कहना चाहता हूं कि मैंने अपनी जिंदगी में ऐसी भ्रष्ट सरकार कभी नहीं देखी। 
