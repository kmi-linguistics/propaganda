भारतीय जनता पार्टी के राष्ट्रीय अध्यक्ष श्री अमित शाह ने 13 अप्रैल को निप्पाणी, बेलगावी (कर्नाटक) के म्युनिसिपल ग्राउंड में विशाल मातृशक्ति समावेश को संबोधित किया और महिलाओं को सुरक्षा देने में असफल कांग्रेस की सिद्धारमैया सरकार पर जमकर हमला किया। उन्होंने प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार द्वारा महिलाओं के सशक्तिकरण के लिए उठाये गए क़दमों पर विस्तार से चर्चा करते हुए कहा कि भारतीय जनता पार्टी महिलाओं के कल्याण एवं उनके सशक्तिकरण के लिए कटिबद्ध है। इससे पहले वे रानी चेनम्मा मेमोरियल गए और अपनी भावभीनी श्रद्धांजलि अर्पित की। तत्पश्चात् वे नंदगड (बेलगावी) स्थित राष्ट्रवीर संगोली रायण्णा मेमोरियल गए और महान राष्ट्रवीर को नमन करते हुए श्रद्धा-सुमन अर्पित किये। उन्होंने मुधोल (बगलकोट) में बेलगावी संभाग के शक्ति केंद्र प्रमुखों के समावेश को भी संबोधित किया। इसके पश्चात् उन्होंने संगोली रायण्णा सर्किल से शून्य संपादन मठ, गोकक तक एक भव्य रोड शो किया, जिसमें जनता का उत्साह देखते ही बनता था।

भाजपा अध्यक्ष ने कहा कि मातृशक्ति के असीम आशीर्वाद को देखते हुए यह स्पष्ट प्रतीत होता है कि कर्नाटक में अगली सरकार तो येदुरप्पा के नेतृत्व में भारतीय जनता पार्टी की बनने जा ही रही है, साथ ही 2019 के लोक सभा चुनाव में भी प्रधानमंत्री श्री नरेन्द्र मोदी के नेतृत्व में केंद्र में भाजपा की पूर्ण बहुमत की सरकार बनने से कोई रोक नहीं सकता। उन्होंने कहा कि एक ओर गांव, गरीब, किसान, दलित, आदिवासी, युवा एवं महिलाओं के कल्याण के प्रति समर्पित भारतीय जनता पार्टी है, जिसका नेतृत्व प्रधानमंत्री श्री नरेन्द्र मोदी कर रहे हैं। वहीं दूसरी ओर, राहुल गांधी के नेतृत्व में देश में भय और भ्रम की राजनीति करने वाली कांग्रेस पार्टी। उन्होंने कहा कि यह कर्नाटक की जनता को तय करना है कि राज्य में विकास करने वाली सरकार चाहिए या फिर वोट बैंक और तुष्टीकरण की राजनीति कर विकास विरोधी सिद्धारमैया सरकार।

श्री शाह ने कहा कि पांच सालों तक जिस प्रकार से कांग्रेस की सिद्धारमैया सरकार ने काम किया है, इससे कर्नाटक दिन-प्रतिदिन विकास की दौड़ में पिछड़ता चला गया है। उन्होंने कहा कि सिद्धारमैया सरकार महिलाओं की सुरक्षा, सम्मान और उनके कल्याण के मामले में पूरी तरह विफल रही है। उन्होंने कहा कि रानी चेनम्मा, रानी मल्लम्मा, रानी अब्बक्का और गंगूबाई हंगल जैसी महान मातृ विभूतियों ने कर्नाटक से पूरे देश का मार्गदर्शन किया, जबकि आज कर्नाटक महिलाओं के खिलाफ होने वाले अपराध के मामलों में शुमार हो रहा है।

राष्ट्रीय अध्यक्ष ने कहा कि राज्य में महिलाओं की सुरक्षा लगातार दयनीय बनी हुई है। उन्होंने कहा कि सिद्धारमैया के शासन में राज्य की बदहाल क़ानून-व्यवस्था ने महिला सुरक्षा के परखच्चे उड़ाकर रख दिए हैं। उन्होंने कहा कि प्रधानमंत्री श्री नरेन्द्र मोदी एक गरीब मां की कोख से जन्मे हैं, उन्होंने गरीबी को जीया है, गरीब माताओं को होने वाली परेशानियों को निकट से अनुभव किया है, वे मातृशक्ति का दर्द समझते हैं इसलिए उन्होंने महिलाओं के सशक्तिकरण की दिशा में कई ठोस कदम उठाये हैं।
