भारतीय जनता पार्टी के राष्ट्रीय अध्यक्ष श्री अमित शाह ने 12 जुलाई को पटना के बापू सभागार में भारतीय जनता पार्टी के बिहार प्रदेश शक्ति केंद्र प्रभारियों को संबोधित किया और कार्यकर्ताओं से एकजुट हो विपक्ष की नकारात्मक राजनीति और दुष्प्रचार को जड़ से उखाड़ फेंकने का आह्वान किया। इसके पूर्व उन्होंने ज्ञान भवन, पटना में सोशल मीडिया वालंटियर्स का मार्गदर्शन किया। पटना आगमन के तुरंत पश्चात् श्री शाह राजधानी के राजकीय अतिथिशाला में प्रदेश के मुख्यमंत्री नीतीश कुमार एवं एनडीए के अन्य वरिष्ठ नेताओं से जलपान पर मुलाक़ात की। इसके अतिरिक्त उन्होंने ज्ञान भवन में पार्टी विस्तारकों के साथ समीक्षा बैठक भी की।

बिहार की पवित्र एवं महान धरा का वंदन करते हुए श्री शाह ने कहा कि विश्व को लोकतंत्र की सीख देने वाली धरती बिहार है, यह भगवान् गौतम बुद्ध और महावीर की भूमि है, महान चन्द्रगुप्त, चाणक्य और प्रियदर्शी अशोक की भूमि है, विद्या की उपासना और संस्कार की शिक्षा की शुरुआत भी नालंदा और विक्रमशिला विश्वविद्यालय के रूप में बिहार से ही हुई। उन्होंने कहा कि बिहार देश के प्रथम राष्ट्रपति श्री राजेन्द्र बाबू, बाबू जगजीवन राम, जयप्रकाश नारायण और जननायक कर्पूरी ठाकुर की भूमि हैं, जिन्होंने देश की राजनीति को एक नई दिशा दी। उन्होंने कहा कि देश में यदि सबसे पहले कांग्रेस मुक्त भारत के अभियान की शुरुआत कहीं से हुई तो वह बिहार से ही हुई। देश पर कांग्रेस के दमन चक्र “आपातकाल” के खिलाफ क्रांति की मशाल जलाने और देश से कांग्रेस के तानाशाही शासन को उखाड़ फेंकने की शुरुआत भी श्री जयप्रकाश नारायण बाबू के नेतृत्व में बिहार से ही हुई।

श्री शाह ने कहा कि प्रधानमंत्री श्री नरेन्द्र मोदी ने चार सालों में देश की दशा और दिशा बदलते हुए देश के सोचने के स्केल को ऊपर उठाने का काम किया है। उन्होंने कहा कि प्रधानमंत्री श्री नरेन्द्र मोदी जी ने देश की राजनीति को विकास की धुरी पर लाने का काम किया है। उन्होंने कहा कि प्रधानमंत्री श्री नरेन्द्र मोदी जी ने देश की राजनीति में से जातिवाद, परिवारवाद और तुष्टीकरण को ख़त्म कर पॉलिटिक्स ऑफ़ परफॉरमेंस और गरीबों के कल्याण की राजनीति की शुरुआत की है, यही कारण है कि 2014 के बाद देश में हुए लगभग सभी चुनावों में भारतीय जनता पार्टी की जीत हुई है और कांग्रेस हारी है।

पार्टी के नींव सरीखे कार्यकर्ताओं का हृदय की गहराइयों से अभिनंदन करते हुए राष्ट्रीय अध्यक्ष ने कहा कि देश में भारतीय जनता पार्टी ही एकमात्र ऐसी पार्टी है जो विचारधारा के आधार पर चलती है। उन्होंने कहा कि भारतीय जनता पार्टी किसी कुनबे या परिवार की पार्टी नहीं है, यह विचारधारा के आधार पर चलने वाली पार्टी है। उन्होंने कहा कि 1950 से अब तक की हमारी विकास की यात्रा पार्टी के हजारों कार्यकर्ताओं के त्याग, समर्पण, बलिदान और लहू से लिखी गई यात्रा है, जिन्होंने अपने जीवन का क्षण-क्षण और शरीर का कण-कण पार्टी के विस्तार और विचारधारा के प्रसार के लिए अर्पित कर दिया। उन्होंने कहा कि केरल, पश्चिम बंगाल और कर्नाटक सरीखे राज्यों में आज भी हमारे कार्यकर्ताओं की निर्मम हत्या की जा रही है, उन पर जुल्म ढाए जा रहे हैं लेकिन हम एकजुट हो देश के विकास के लिए आगे बढ़ रहे हैं और ऐसी शक्तियों को परास्त कर रहे हैं। उन्होंने कहा कि यह कार्यकर्ताओं के त्याग और समर्पण का ही परिणाम है कि 10 सदस्यों से शुरू हुई पार्टी आज 11 करोड़ से अधिक सदस्यों के साथ विश्व की सबसे बड़ी लोकतांत्रिक पार्टी है और देश के 19 राज्यों में हमारी सरकार के साथ-साथ प्रधानमंत्री श्री नरेन्द्र मोदी जी के नेतृत्व में केंद्र में पूर्ण बहुमत की सरकार है। उन्होंने कहा कि मुझे पूर्ण विश्वास है कि 2019 में पुनः भारी बहुमत के साथ देश के लोकप्रिय प्रधानमंत्री श्री नरेन्द्र मोदी जी के नेतृत्व में एनडीए की सरकार बनेगी।

कांग्रेस अध्यक्ष राहुल गांधी द्वारा मोदी सरकार के चार सालों के कामकाज पर पूछे गए सवाल पर पलटवार करते हुए राष्ट्रीय अध्यक्ष ने कहा कि राहुल गांधी पहले अपनी चार पीढ़ियों के कार्यकाल का हिसाब देश की जनता को दें, वे बताएं कि कांग्रेस पार्टी ने देश पर 55 सालों तक शासन करने के बावजूद देश के लिए क्या किया, देश की जनता इसका इसका जवाब जानना चाहती है। उन्होंने कहा कि कांग्रेस शासन में देश का हर मंत्री प्रधानमंत्री मानता था और पीएम को तो कोई पीएम समझता ही नहीं था, हर विभाग में पॉलिसी पैरालिसिस की स्थिति थी, अर्थव्यवस्था के सारे पैरामीटर नीचे की ओर जा रहे थी, युवाओं में हताशा और आक्रोश का माहौल था, यूपीए के 10 सालों में 12 लाख करोड़ रुपये के घपले-घोटाले हुए और ऐसी परिस्थिति में देश की जनता के श्री नरेन्द्र मोदी में अपनी आस्था व्यक्त करते हुए भारतीय जनता पार्टी को सरकार बनाने का मौक़ा दिया। उन्होंने कहा कि प्रधानमंत्री श्री नरेन्द्र मोदी के नेतृत्व में भारतीय जनता पार्टी ने पिछले चार सालों में देश को भ्रष्टाचार-मुक्त, निर्णायक एवं पारदर्शी सरकार देने का काम किया है। प्रधानमंत्री श्री नरेन्द्र मोदी की लोक-कल्याणकारी नीतियों के कारण देश के लगभग 10 करोड़ से अधिक गरीब परिवारों के जीवन में एक नई आशा और उत्साह का संचार हुआ है और उन्हें आजादी के बाद पहली बार महसूस हो रहा है कि केंद्र में उनके लिए काम करने वाली सरकार है।

राहुल गांधी पर करारा प्रहार जारी रखते हुए श्री शाह ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार के दौरान चार सालों में लगभग 31 करोड़ से अधिक लोगों के बैंक अकाउंट खोलकर उन्हें देश के अर्थतंत्र की मुख्यधारा से जोड़ा गया, लगभग साढ़े तीन करोड़ से अधिक माताओं को गैस सिलिंडर उपलब्ध कराये गए, लगभग साढ़े सात करोड़ परिवारों को शौचालय उपलब्ध कराये गए और बिजली से वंचित सभी 19 हजार गांवों का विद्युतीकरण किया गया। उन्होंने कहा कि मोदी सरकार ने 2022 तक हर व्यक्ति को घर देने का लक्ष्य रखा है, जबकि लगभग दो करोड़ लोगों को घर देने का काम पूरा कर लिया गया है। उन्होंने कहा कि मोदी सरकार ने 2022 तक हर घर में बिजली पहुंचाने का लक्ष्य निर्धारित किया जबकि इसमें से दो करोड़ घरों में बिजली पहुंचाई जा चुकी है। राहुल गांधी से सवाल पूछते हुए उन्होंने कहा कि राहुल जी, अब आप जवाब दीजिये कि आजादी से अब तक लगभग 55 साल तक आपके परिवार ने देश में शासन किया लेकिन आखिर क्यों देश की जनता विकास को तरसती रही, क्यों स्कूल नहीं खुले, क्यों टीकाकरण नहीं हुआ, आपको 55 सालों का हिसाब देश की जनता को देना चाहिए।

श्री शाह ने कहा कि मोदी सरकार ने चार सालों के अपने कार्यकाल में बिहार के विकास को काफी प्राथमिकता दी है। उन्होंने कहा कि आजादी के 70 सालों में बिहार के विकास के लिए जितना काम नहीं हुआ, उससे अधिक कार्य मोदी सरकार ने 4 सालों में करके दिखा दिया है। उन्होंने कहा कि कांग्रेस की सोनिया-मनमोहन की यूपीए सरकार के 10 वर्ष के शासनकाल में 13वें वित्त आयोग के तहत बिहार को केवल 1 लाख 93 हजार करोड़ रुपये दिए गए, जबकि 14वें वित्त आयोग में मोदी सरकार द्वारा राज्य को 4 लाख 33 हजार 803 करोड़ रुपये अर्थात ढाई गुना ज्यादा आवंटित किये गए।

श्री शाह ने कहा कि बिहार के मुद्रा बैंक लाभार्थियों को 37 हजार करोड़ रुपये, स्वच्छ भारत मिशन के तहत 181 करोड़ रुपये, प्रधानमंत्री आवास योजना के तहत 1,1056 करोड़ रुपये, प्रधानमंत्री कृषि सिंचाई योजना के लिए 45 करोड़ रुपये, नीली क्रांति के तहत 24 करोड़ रुपये, ठोस अपशिष्ट प्रबंधन के लिए 260 करोड़ रुपये, अमृत मिशन के लिए 1,165 करोड़ रुपये, हृदय योजना के लिए 40 करोड़ रुपये, स्वच्छ गंगा मिशन के लिए 270 करोड़ रुपये, साइल हेल्थ कार्ड के लिए 15 करोड़ रुपये, राहत कोष के लिए 700 करोड़ रुपये, शहरी परिवहन विकास के लिए 67 करोड़ रुपये, पर्यटन विकास के लिए 98 करोड़ रुपये, आईओसीएल रिफायनरी के उन्नयन के लिए 550 करोड़ रुपये, राजमार्गों के विकास के लिए 3,000 करोड़ रुपये और अन्य राजमार्गों के विकास के लिए 2,700 करोड़ रुपये, स्मार्ट सिटी भागलपुर के लिए 189 करोड़ रुपये दिए गए हैं।

विपक्षी एकता के खोखले दावों पर पलटवार करते हुए श्री शाह ने कहा कि 2014 के चुनाव में ममता बनर्जी, लालू यादव, राहुल गांधी, सोनिया गांधी, अखिलेश यादव, मायावती, देवगौड़ा सब हमारे खिलाफ ही लड़े थे, लेकिन उस वक्त भी हमने इन्हें हराया था, 2019 में भी हम प्रधानमंत्री श्री नरेन्द्र मोदी जी के नेतृत्व में महागठबंधन को धूल चटाने के लिए तैयार हैं। यूपी के राजनीतिक परिदृश्य पर बोलते हुए उन्होंने कहा कि भले ही उत्तर प्रदेश में सारा विपक्ष एक हो जाए, लेकिन अगले लोक सभा चुनाव में हमारी सीटें 73 से 74 होंगे, 72 नहीं।

राष्ट्रीय अध्यक्ष ने उपस्थित कार्यकर्ताओं को बिहार की चालीस की चालीस लोकसभा सीटें जीतने का आह्वान करते हुए कहा कि प्रधानमंत्री श्री नरेन्द्र मोदी के नेतृत्व में देश भर में जो विकास की यात्रा चली है, इसे 2019 में भी आगे बढ़ाना है। प्रधानमंत्री श्री नरेन्द्र मोदी के नेतृत्व में 2019 में पुनः भारतीय जनता पार्टी की पूर्ण बहुमत की सरकार बनने वाली है, इसमें कोई संशय नहीं।
