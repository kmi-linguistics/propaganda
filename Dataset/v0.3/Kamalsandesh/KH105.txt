नगालैंड में 8 मार्च को भाजपा गठबंधन की सरकार बनी। नेशनलिस्ट डेमोक्रेटिक प्रोग्रेसिव पार्टी (एनडीपीपी) के श्री नेफ्यू रियो ने चौथी बार मुख्यमंत्री पद की शपथ ली। बता दें कि नॉर्थन अंगामी-II सीट से रियो निर्विरोध चुने गए थे।

नगालैंड के राज्यपाल श्री पीबी आचार्य ने एनडीपीपी के वरिष्ठ नेता श्री नेफ्यू रियो को प्रदेश के मुख्य मंत्री पद की शपथ दिलाई। यह शपथ ग्रहण समारोह कोहिमा लोकल ग्राउंड में आयोजित किया गया। इस दौरान सीएम नेफ्यू रियो के साथ 10 विधायकों ने मंत्री पद की शपथ ली। इस शपथ ग्रहण समारोह में भारतीय जनता पार्टी के राष्ट्री य अध्यक्ष श्री अमित शाह, रक्षामंत्री श्रीमती निर्मला सीतारमण, केंद्रीय मंत्री श्री किरण रिजिजू भी मौजूद रहे।

इससे पहले केंद्रीय मंत्री जगत प्रकाश नड्डा ने भाजपा के राष्ट्रीय महासचिव श्री अरुण सिंह और भाजपा के प्रदेश अध्यक्ष श्री विसासोली लहोनगु के साथ राज्यपाल से मिलकर श्री रियो का समर्थन करने वाला एक पत्र दिया था, जिस पर भाजपा के 12 विधायकों के हस्ताक्षर थे। भाजपा नेताओं ने राज्यपाल को सूचित किया कि वाई पट्टन को विधानसभा में भाजपा के विधायक दल का नेता चुना गया है।

नेशनल पीपल्स पार्टी (एनपीपी) के प्रदेश अध्यक्ष श्री एटो येथोमी ने कहा कि उन्होंने रियो को समर्थन देने वाला एक पत्र राज्यपाल को सौंपा है। हाल में खत्म हुए विधानसभा चुनाव में सत्तारूढ़ एनपीएफ ने 26 सीटें जीती हैं। एनडीपीपी- भाजपा के गठबंधन ने 30 सीटें अपनी झोली में डाली हैं और उन्हें एनपीपी के दो विधायकों तथा एक जदयू और एक निर्दलीय का समर्थन हासिल है। शपथ-ग्रहण समारोह का स्थल इस मायने में भी महत्वपूर्ण है कि एक दिसंबर, 1963 को यहीं से तत्कालीन राष्ट्रपति सर्वपल्ली राधाकृष्णन ने नगालैंड राज्य के गठन की घोषणा की थी। 
