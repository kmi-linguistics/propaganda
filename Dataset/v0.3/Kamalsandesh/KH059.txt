भारतीय जनता पार्टी के राष्ट्रीय अध्यक्ष श्री अमित शाह देश के सभी राज्यों में कुल 110 दिनों के अपने विस्तृत प्रवास कार्यक्रम के तहत तीन दिवसीय दौरे पर 8 जून को सुबह छत्तीसगढ़ पहुंचे। श्री शाह का मुख्यमंत्री डॉ. श्री रमन सिंह, राष्ट्रीय सह संगठन महामंत्री श्री सौदान सिंह, प्रदेश प्रभारी श्री अनिल जैन, प्रदेश भाजपा अध्यक्ष श्री धरमलाल कौशिक, राष्ट्रीय महामंत्री सुश्री सरोज पाण्डेय, अनुसूचित जनजाति राष्ट्रीय अध्यक्ष श्री रामविचार नेताम, मंत्रीमंडल के सभी सदस्यगण, प्रदेश पदाधिकारी एवं हजारों की संख्या में कार्यकर्ताओं ने भव्य स्वागत किया।

छत्तीसगढ़ प्रवास के पहले दिन श्री शाह ने कई संगठनात्मक बैठकें कीं और पार्टी की गतिविधियों की समीक्षा की। उन्होंने राज्य के भाजपा सांसदों, विधायकों, प्रदेश कार्यालय पदाधिकारियों, मोर्चा अध्यक्षों, जिलाध्यक्षों एवं मंडल अध्यक्षों के साथ प्रदेश भाजपा कार्यालय में एक बैठक की एवं विभिन्न विषयों पर उनके साथ विचार-विमर्श किया।

संगठनात्मक बैठक के द्वितीय सत्र में श्री शाह ने प्रदेश पदाधिकारियों, जिलाध्यक्षों एवं जिला प्रभारियों की संयुक्त बैठक की। श्री शाह ने जिलाध्यक्षों एवं प्रभारियों से सीधे संवाद करते हुए उन्हें पिछले विधानसभा चुनाव में हारे हुए मतदान केन्द्रों पर ध्यान केन्द्रित कर वहां नये सदस्य बनाने एवं उन बूथों का पृथक कार्यकर्ता सम्मेलन आयोजित कर जनाधार बढ़ाने का निर्देश दिया।

भाजपा अध्यक्ष ने अपराह्न तीन बजे प्रदेश भाजपा कार्यालय में आयोजित सभी मोर्चा एवं प्रकोष्ठों की संयुक्त बैठक में कहा कि राजनीतिक कार्यों के साथ आप सभी को सामाजिक कार्यों में भी बढ़ चढ़कर हिस्सा लेना चाहिए, ताकि संगठनात्मक मजबूती के साथ-साथ हम संस्कारी एवं सशक्त भारत का निर्माण कर सकें।

19 विभागों व 10 प्रकल्पों की बैठक लेते हुए श्री शाह ने पार्टी पदाधिकारियों से कार्यालय का आधुनिकीकरण और हर कार्यालय में पुस्तकालय निर्माण की जरूरत पर बल दिया।

विशिष्ट और प्रबुद्ध वर्ग के लोगों की बैठक

भारतीय जनता पार्टी के राष्ट्रीय अध्यक्ष श्री अमित शाह ने अपने तीन दिवसीय छत्तीसगढ़ प्रवास के दूसरे दिन 9 जून को मेडिकल कॉलेज ऑडिटोरियम, मेकाहारा हॉस्पिटल, रायपुर में समाज के विशिष्ट और प्रबुद्ध वर्ग के लोगों की बैठक को संबोधित किया और उनसे भारतीय जनता पार्टी की विचारधारा, सिद्धांतों और कार्यपद्धति का परिचय कराया। भाजपा अध्यक्ष ने कहा कि जन संघ से भारतीय जनता पार्टी की 1950 से 2017 तक की यात्रा को मैं तीन हिस्सों में रखना चाहता हूं। उन्होंने कहा कि किसी भी मल्टीपार्टी डेमोक्रेटिक पार्लियामेंट्री सिस्टम में किसी भी पार्टी का मूल्यांकन तीन चीजों के आधार पर होना चाहिए – पार्टी का आंतरिक लोकतंत्र, पार्टी का सिद्धांत और सत्ता में आने पर सरकार की कार्यपद्धति। श्री शाह ने कहा कि आज देश में लगभग 1650 छोटी-बड़ी पार्टियों में से सिर्फ और सिर्फ भारतीय जनता पार्टी ही एकमात्र ऐसी पार्टी है जिसके अंदर आतंरिक लोकतंत्र बचा हुआ है। भाजपा अध्यक्ष ने कहा कि प्रधानमंत्री श्री नरेन्द्र मोदी जी के नेतृत्व में केंद्र की भारतीय जनता पार्टी सरकार के तीन साल पूरे हुए हैं, लेकिन इन तीन सालों में हमारे विरोधी भी हम पर भ्रष्टाचार का कोई आरोप नहीं लगा पाए, इसका प्रकार की पारदर्शी सरकार चलाने का काम मोदी जी ने किया है।

श्री शाह ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी ने हर मोर्चे पर सफलता के नए कीर्तिमान स्थापित किये हैं। उन्होंने कहा कि आज पूरी दुनिया भारत की ओर आशा भरी निगाहों से देख रही है। उन्होंने कहा कि प्रधानमंत्री श्री नरेन्द्र मोदी जी के नेतृत्व में केंद्र की भारतीय जनता पार्टी सरकार ने देश के विकास व गरीब-कल्याण के लिए लगभग 106 योजनाओं की शुरुआत की है और इनमें से एक भी योजना ऐसी नहीं है जो किसी एक वर्ग के लिए बनी हो।

भाजपा अध्यक्ष ने कहा कि प्रधानमंत्री श्री नरेन्द्र मोदी ने देश की राजनीति को जातिवाद, परिवारवाद और तुष्टीकरण की राजनीति को ख़त्म करने का काम किया है। उन्होंने कहा कि मोदी जी के नेतृत्व में पूरा देश आज एकजुट हुआ है, वे आजादी के बाद सबसे लोकप्रिय नेता के रूप में उभर कर सामने आये हैं। उन्होंने कहा कि देश की जनता का पूर्ण विश्वास प्रधानमंत्री श्री नरेन्द्र मोदी जी में है, उनके नेतृत्व में देश दिन दुगुना, रात चौगुना आगे बढ़ा है। भारतीय जनता पार्टी प्रधानमंत्री श्री नरेन्द्र मोदी जी के पीछे एकजुट हो देश के विकास के लिए अनवरत काम कर रही है।
