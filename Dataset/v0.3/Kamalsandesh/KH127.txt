भारतीय जनता पार्टी के राष्ट्रीय अध्यक्ष श्री अमित शाह ने 4 अगस्त को राजस्थान के राजसमंद जिला स्थित जेके स्टेडियम, कांकरोली से “राजस्थान गौरव यात्रा” का हरी झंडी दिखाकर शुभारंभ किया। उन्होंने इस अवसर पर आयोजित एक विशाल जनसभा को संबोधित करते हुए राजस्थान में विकास की गति को और तेज करने एवं राज्य को देश का अग्रणी प्रदेश बनाने के लिए जनता से फिर एक बार श्रीमती वसुंधरा राजे के नेतृत्व में भारतीय जनता पार्टी की सरकार बनाने का आह्वान किया। इससे पहले उन्होंने आज मेवाड़ की वीर भूमि पर भगवान श्री चारभुजा नाथ जी महाराज के दर्शन किये और पूजा अर्चना की। इस जनसभा में लाखों कार्यकर्ता शामिल हुए और जन-सैलाब का उत्साह देखते ही बनता था। ज्ञात हो कि राजस्थान की मुख्यमंत्री श्रीमती वसुंधरा राजे के नेतृत्व में 4 अगस्त से 40 दिनों तक चलने वाली “राजस्थान गौरव यात्रा” लगभग छः हजार किलोमीटर से भी अधिक दूरी तय करते हुए आगामी 30 सितम्बर, 2018 को पुष्कर में पूर्ण होगी।

श्री शाह ने कहा कि राजस्थान गौरव यात्रा में उमड़े जन-सैलाब से यह स्पष्ट हो गया है कि ‘गौरव यात्रा’ आज ही राजस्थान में भारतीय जनता पार्टी की ‘विजय यात्रा’ में तब्दील हो गई है। उन्होंने कहा कि कांग्रेस की किसी भी सरकार में देश की जनता को अपने काम-काज का हिसाब देने का साहस नहीं है, यह साहस केवल और केवल भारतीय जनता पार्टी में है, क्योंकि हम हमेशा देश के गांव, गरीब, किसान, दलित, पिछड़े, युवा एवं महिलाओं के कल्याण के लिए कृतसंकल्पित रहते हैं। उन्होंने कहा कि प्रधानमंत्री श्री नरेन्द्र मोदी के नेतृत्व में भारतीय जनता पार्टी की राज्य सरकारों ने विकास को गरीब-से-गरीब व्यक्ति तक पहुंचाने का सफल प्रयास किया है।

कांग्रेस अध्यक्ष राहुल गांधी पर करारा प्रहार करते हुए राष्ट्रीय अध्यक्ष ने कहा कि “राजस्थान गौरव यात्रा” पर कांग्रेस के कुछ नेता कह रहे हैं कि हम चालीस सवाल पूछेंगे, राहुल गांधी हमसे केंद्र सरकार के चार सालों का हिसाब मांग रहे हैं। राहुल जी, आप हमसे चार साल का हिसाब क्या मांगते हो, देश की जनता आपसे देश के लिए आपकी चार पीढ़ी के काम-काज का हिसाब मांग रही है। उन्होंने कहा कि कांग्रेस पार्टी के एक ही परिवार के चार पीढ़ियों ने देश पर शासन किया, राजस्थान में शासन किया, लेकिन आज तक उन्होंने गरीबों को गरीब ही बनाए रखा, उन्हें विकास से महरूम ही रखा। राजस्थान में भारतीय जनता पार्टी की वसुंधरा राजे सरकार की विकास योजनाओं को गिनाते हुए उन्होंने कहा कि प्रधानमंत्री श्री नरेन्द्र मोदी के नेतृत्व में वसुंधरा राजे सरकार ने विकास को समाज के अंतिम व्यक्ति तक पहुंचाने का और समाज के हर वर्ग को स्पर्श करने का प्रयास किया है। उन्होंने कहा कि राहुल गांधी जब राजस्थान आयें, तो राज्य की जनता उनसे यह जरूर पूछे कि कांग्रेस पार्टी ने राजस्थान के विकास के लिए क्या क्या है।

श्री शाह ने कहा कि प्रधानमंत्री श्री नरेन्द्र मोदी राजस्थान के विकास के लिए कटिबद्ध हैं। उन्होंने कहा कि सोनिया-मनमोहन की कांग्रेस सरकार ने 13वें वित्त आयोग में राजस्थान को विकास के लिए केवल 1,09,000 करोड़ रुपये की राशि उपलब्ध कराई, जबकि मोदी सरकार ने 14वें वित्त आयोग में राजस्थान के लिए 2,63,000 करोड़ रुपये आवंटित किये हैं जो सोनिया-मनमोहन सरकार की तुलना में ढाई गुना अधिक है। उन्होंने कहा कि मोदी सरकार ने देश के गांव, गरीब, किसान, दलित, पीड़ित, शोषित, पिछड़े, युवा एवं महिलाओं के लिए 116 से अधिक सर्वस्पर्शी योजनाओं की शुरुआत की है, जिसे राज्य की वसुंधरा राजे सरकार ने समाज के अंतिम व्यक्ति तक पहुंचाने का काम किया है। उन्होंने कहा कि जिस प्रकार से राजस्थान में वसुंधरा राजे जी के नेतृत्व में भारतीय जनता पार्टी की सरकार चली है, मुझे पूर्ण विश्वास है कि राज्य की जनता एक बार फिर से भाजपा में विश्वास व्यक्त करते हुए पहले से भी अधिक बहुमत के साथ हमें सरकार बनाने का मौक़ा देगी।

भाजपा अध्यक्ष ने कहा कि प्रधानमंत्री श्री नरेन्द्र मोदी के नेतृत्व में केंद्र सरकार ने किसानों की आमदनी को दुगुना करने की दिशा में महत्वपूर्ण कदम उठाते हुए फसलों के न्यूनतम समर्थन मूल्य को लागत मूल्य का डेढ़ गुना करने का निर्णय लिया है। उन्होंने कहा कि बाजरा का समर्थन मूल्य 2,000 रुपये प्रति क्विंटल कर दिया गया है, जिससे राज्य के किसानों को इसका भरपूर लाभ मिल सकेगा। उन्होंने कहा कि मोदी सरकार आगामी सितंबर माह से देश के 50 करोड़ गरीब लोगों को पांच लाख रुपये प्रतिवर्ष तक का स्वास्थ्य बीमा मुफ्त उपलब्ध कराने जा रही है। उन्होंने कहा कि मोदी सरकार के चार सालों में स्वच्छ भारत अभियान के तहत लगभग साढ़े सात करोड़ शौचालय का निर्माण कराया गया, उज्ज्वला योजना के तहत साढ़े चार करोड़ से अधिक गरीब महिलाओं को गैस कनेक्शन उपलब्ध कराये गए, बिजली से वंचित देश के लगभग 19 हजार गांवों में बिजली पहुंचाई गई, दो करोड़ घर बनाए गए और अब सौभाग्य योजना से हर घर को रौशन करने पर काम किया जा रहा है।

‘एनआरसी ड्राफ्ट’ पर कांग्रेस को कठघरे में खड़ा करते हुए श्री शाह ने कहा कि सुप्रीम कोर्ट के आदेश के अनुसार बांग्लादेशी घुसपैठियों की जांच करने का काम भारतीय जनता पार्टी की सरकार कर रही है। उन्होंने कहा कि कांग्रेस इसका विरोध इसलिए कर रही है ताकि उसकी वोटबैंक की राजनीति चलती रहे। उन्होंने कहा कि कांग्रेस पार्टी को इसका जवाब देना चाहिए कि बांग्लादेशी घुसपैठियों को भारत से जाना चाहिए या नहीं? उन्होंने कहा कि कांग्रेस अध्यक्ष राहुल गांधी को स्पष्ट करना चाहिए कि बांग्लादेशी घुसपैठियों और एनआरसी के मुद्दे पर उनका और कांग्रेस पार्टी का स्टैंड क्या है? उन्होंने कहा कि भले ही ‘एनआरसी’ का विरोध और बांग्लादेशी घुसपैठियों का समर्थन कांग्रेस के लिए वोटबैंक और तुष्टीकरण की राजनीति का विषय हो, लेकिन हमारे लिए यह देश की सुरक्षा का सवाल है और हम घुसपैठियों को चिह्नित करके ही रहेंगे, देश की जनता को हम यह वचन देते हैं।

राष्ट्रीय अध्यक्ष ने कहा कि कांग्रेस पार्टी देश में यह दुष्प्रचार कर रही है कि केंद्र सरकार ने एससी-एसटी एक्ट को बदल दिया है, जो सरासर गलत है। उन्होंने कहा कि सुप्रीम कोर्ट के फैसले के कारण एससी-एसटी एक्ट में बदलाव आया था, जबकि मोदी सरकार ने अदालत के इस फैसले को पलटते हुए कठोर क़ानून बनाने का काम किया है और एससी-एसटी अत्याचार निवारण संशोधन विधेयक को लोक सभा से भी पास करा लिया गया है।

ओबीसी कमीशन को संवैधानिक दर्जा देने की चर्चा करते हुए श्री शाह ने कहा कि हम पहले भी इस विधेयक को लेकर आये थे, लेकिन कांग्रेस ने ही राज्य सभा में इसे पारित नहीं होने दिया था। उन्होंने कहा कि एक बार फिर से हम देश के पिछड़े समाज को न्याय दिलाने और उन्हें सम्मान के साथ जीने का अधिकार देने के लिए विधेयक को लेकर आये हैं, लोक सभा ने इसे पारित भी कर दिया है, यदि राज्य सभा में कांग्रेस ने इस विधेयक को नहीं रोका तो यह कार्य भी मोदी सरकार पूरा कर लेगी। उन्होंने कहा कि राहुल गांधी जब राजस्थान आयें तो राज्य की जनता उनसे यह सवाल जरूर करे कि कांग्रेस पार्टी राज्य सभा में ओबीसी कमीशन को संवैधानिक दर्जा देने वाले विधेयक का समर्थन करेगी या नहीं?

भाजपा अध्यक्ष ने कहा कि कांग्रेस ने देश की आजादी से लेकर आज तक राजस्थान के विकास के लिए कुछ भी नहीं किया जबकि वसुंधरा राजे के नेतृत्व में भाजपा सरकार राजस्थान को विकसित प्रदेश बनाने के संकल्प के साथ काम कर रही है। उन्होंने कहा कि भारतीय जनता पार्टी के कार्यकर्ता इस संकल्प के साथ राजस्थान के गांव-गांव और घर-घर जाएं कि इस बार पहले से भी अधिक बहुमत के साथ राजस्थान में भारतीय जनता पार्टी की सरकार बनानी है।
