अनुसूचित जाति, अनुसूचित जनजाति व बुनकर के प्रशिक्षण हेतु चिंतन बैठक संपन्न

भाजपा केंद्रीय कार्यालय में 9 फरवरी को अनुसूचित जाति मोर्चा, अनुसूचित जनजाति मोर्चा एवं बुनकरों के प्रशिक्षण हेतु चिंतन बैठक संपन्न हुई। इन बैठकों की अध्यक्षता भाजपा के राष्ट्रीय महासचिव श्री मुरलीधर राव ने की। इस बैठक में श्री वी. सतीश (राष्ट्रीय सह संगठन मंत्री), श्री महेश चंद्र शर्मा (राष्ट्रीय संयोजक, प्रशिक्षण), श्री सुनील पांडे (राष्ट्रीय सह संयोजक, प्रशिक्षण), श्री रविन्द्र साठे (सदस्य-प्रशिक्षण समिति), श्री शिवशक्ति बक्सी (सदस्य-प्रशिक्षण समिति) एवं श्री हेमंत गोस्वामी (सदस्य-प्रशिक्षण समिति) उपस्थित थे।

बैठकों को संबोधित करते हुए श्री मुरलीधर राव ने कहा कि हमारी पार्टी संगठन आधारित पार्टी है और संगठन का आधार कार्यकर्ता होता है। जनता के बीच जाकर पार्टी का विचार पहुंचाने का महत्वपूर्ण कार्य हमारे कार्यकर्ता ही करते हैं। भाजपा राष्ट्रीय अध्यक्ष श्री अमित शाह जी के नेतृत्व में पंडित दीनदयाल उपाध्याय प्रशिक्षण महाभियान की सफल शुरुआत 2015 में की गयी। यह भागीरथ कार्य था, हमें मंडल स्तर तक जाकर कार्यकर्ताओं को प्रशिक्षित करना था। ढाई साल के अथक प्रयासों से हमने 10 लाख से ऊपर कार्यकर्ताओं को प्रशिक्षित किया है। यह अपने आप में एक विश्व रिकॉर्ड है। पार्टी ने 11 करोड़ सदस्य बनाकर विश्व कीर्तिमान प्रस्थापित किया और यह सोचा गया कि 11 लाख सक्रिय कार्यकर्ताओं को हम प्रशिक्षित करें, इसमें हम काफी हद तक कामयाब हुए हैं। इस प्रक्रिया में कुछ मूल विषय हैं जैसे भाजपा का इतिहास एवं विकास, एकात्म मानववाद, सांस्कृतिक राष्ट्रवाद, राष्ट्र के समक्ष चुनौतियां, विचार परिवार एवं सैद्धांतिक अधिष्ठान, कार्यकर्ता विकास इत्यादि। मंडल स्तर तक प्रशिक्षण पूर्ण होने के बाद प्रशिक्षण महाभियान का द्वितीय चरण भाजपा राष्ट्रीय अध्यक्ष द्वारा अनुमोदित किया गया। द्वितीय चरण में संस्थागत एवं अन्य वर्गों का प्रशिक्षण प्रारूप तैयार होना है। संस्थागत प्रशिक्षण में सभी प्रमुख मोर्चे, विभाग, प्रकल्प आदि का प्रशिक्षण होगा। अन्य प्रशिक्षण वर्गों में सांसद, विधायक, सहयोगी, शहरी एवं ग्रामीण स्थानीय निकाय, मीडिया, सहकारिता इत्यादि से संबंधित कार्यकर्ताओं का प्रशिक्षण होना है।

हम आज 80% भू-भाग पर सत्ता में हैं और 125 करोड़ लोगों को दिशा निर्देशित कर रहे हैं। सत्ता हमारे लिए समाज परिवर्तन का साधन है और कार्यकर्ता इस परिवर्तन का मुख्य अंग है। इसलिए यह जरूरी है के कार्यकर्ताओं में संस्कार एवं Nation First की भावना को प्रशिक्षण के जरिए जगाया जाए। यही कारण हमें Party with a Difference का ओहदा बनाने रखनें में सफल बनाएंगे।

अनुसूचित जाति मोर्चा कार्यकर्ता प्रशिक्षण के संबंध में श्री मुरलीधर राव ने कहा ‘हमारा देश संविधान-संचालित देश है। यह अध्यात्मिक भूमि है। यह देश वेद-उपनिषद-कबीर-रविदास-अंबेडकर का देश है। सामाजिक अंतर्विरोध खत्म कर हमें देश को एक बनाना है। सत्ता परिवर्तन का साधन-मात्र है और हमारे कार्यकर्ता इस समाज परिवर्तन का मुख्य घटक है, इसलिए हमें कार्यकर्ता को प्रशिक्षण के माध्यम से तैयार करना है।’

मोर्चा अध्यक्ष श्री विनोद सोनकर ने कहा कि इस बैठक में जो भी निर्णय लिए जाएंगे उनको मंडल स्तर तक लागू किया जाएगा। श्री वी. सतीश ने बताया कि कार्यकर्ता को वैचारिक चुनौतियों के लिए तैयार करना चाहिए।

अनुसूचित जनजाति मोर्चा कार्यकर्ताओं को संबोधित करते हुए श्री मुरलीधर ने कहा ‘जहां भी अनुसूचित जातियों की संख्या ज्यादा हैं वहां वहां भाजपा को सफलता मिली है कि समाज को योगदान, आध्यात्मिक, वीरता, सम्राज्य, सांस्कृतिक एकता आदि में अमूल्य है। मोर्चा अध्यक्ष श्री नेताम ने कहा कि 2019 के चुनावों से पहले हमें प्रशिक्षण गतिविधियों को पूर्ण करना है।

बुनकर कार्यकर्ता प्रशिक्षण को लेकर महेश चंद्र शर्मा ने कहा कि बुनकर समाज के कार्यकर्ता राष्ट्रवादी हैं, यह देश का अभिन्न हिस्सा है। हमें इस समाज में से नेतृत्व निर्माण करना है यह भी हमें प्रशिक्षण में बताना होगा कि कौन कौन से महापुरुष इस समाज में हुए हैं। कार्यकर्ताओं को प्रशिक्षित करना होगा कि बुनकर समाज में जाकर कैसे काम करें, कैसी बात करें इत्यादि। इन सभी बैठकों में प्रशिक्षण के स्तर, अवधि, विषय एवं रिसोर्स पर्सन्स तय किये गए। 
