गुजरात के स्थानीय निकाय चुनाव में भारतीय जनता पार्टी ने एक बार फिर परचम लहराया। राज्य में भाजपा ने नगर निकाय चुनावों में 75 में से 47 सीटों पर जीत दर्ज की, जबकि कांग्रेस के खाते में 16 सीटें गईं। गौरतलब है कि 75 नगर निगम/नगर पालिकाओं, दो जिला पंचायत और 17 तालुका पंचायतों के लिए 17 फरवरी को चुनाव हुए थे।

राज्य निर्वाचन आयुक्त वारेश सिन्हा के अनुसार, ‘‘भाजपा ने 47, कांग्रेस ने 16, और राकांपा और बसपा ने एक-एक नगरपालिका में जीत हासिल की। निर्दलीय उम्मीदवारों की झोली में चार नगरपालिकाएं गई, जबकि छह नगरपालिकाएं त्रिशंकु रहीं, जहां किसी भी पार्टी को स्पष्ट बहुमत नहीं मिला।’’ विदित हो कि पिछले बरस दिसंबर में हुए विधानसभा चुनाव में भाजपा ने लगातार छठी बार जीत दर्ज करते हुए 99 सीटें जीतीं थीं, जबकि कांग्रेस को 182 सदस्यीय विधानसभा में 77 सीटों से ही संतोष करना पड़ा था।

श्री सिन्हा ने बताया कि 24 जिलों की 75 नगरपालिकाओं की 2,060 सीटों में से भाजपा ने 1,167 सीटें जीतीं, जबकि कांग्रेस के पाले में 630 सीटें गई। राकांपा ने 28 और बसपा ने 15 सीटें जीतीं। अन्य छोटी राजनीतिक पार्टियों ने 18 सीटें अपने नाम की हैं। वहीं निर्दलीय प्रत्याशियों ने 202 सीटें हासिल कीं। उन्होंने कहा मतगणना की प्रक्रिया शांतिपूर्ण रही है। प्रधानमंत्री श्री नरेंद्र मोदी के गृह नगर मेहसाणा जिले के वडनगर में भाजपा ने 28 सीटों में से 27 सीटों पर जीत दर्ज की है, जबकि एक सीट कांग्रेस के खाते में गई।

चुनाव परिणाम की घोषणा के साथ ही भाजपा कार्यकर्ताओं ने पार्टी मुख्यालय में जश्न मनाया। भाजपा के राष्ट्रीय अध्यक्ष श्री अमित शाह ने इस जीत को राज्य सरकार, प्रधानमंत्री नरेंद्र मोदी के सुशासन और आम जनता समर्थक नीतियों में लोगों के ‘अटूट’ विश्वास का सबूत करार दिया। उन्होंने कहा, ‘गुजरात की जनता का भाजपा में निरंतर अपना विश्वास प्रकट करना भाजपा की प्रदेश सरकार और प्रधानमंत्री श्री नरेन्द्र मोदी के सुशासन व लोक कल्याणकारी नीतियों में जनता के अटूट विश्वास को प्रमाणित करता है।’ प्रदेश भाजपा प्रवक्ता श्री भरत पांड्या ने कहा कि यह जीत कांग्रेस की नकारात्मक राजनीति और कार्यक्रमों के खिलाफ है। गुजरात के लोगों ने एक बार फिर से कांग्रेस की नकारात्मकता को खारिज कर दिया है।
