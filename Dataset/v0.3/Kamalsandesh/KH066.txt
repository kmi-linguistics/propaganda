भारतीय जनता पार्टी के राष्ट्रीय अध्यक्ष श्री अमित शाह ने 2 अगस्त को डॉ. राधाकृष्णन ऑडिटोरियम, महर्षि दयानंद यूनिवर्सिटी, रोहतक (हरियाणा) में प्रबुद्ध वर्ग सम्मेलन को संबोधित किया और भारतीय जनता पार्टी की विचारधारा, सिद्धांतों और कार्यपद्धति पर विस्तार से चर्चा की। विदित हो कि श्री शाह देश के सभी राज्यों में कुल 110 दिनों के अपने विस्तृत प्रवास कार्यक्रम के तहत तीन दिवसीय दौरे पर हरियाणा में थे। इससे पहले बहादुरगढ़ से रोहतक जाने के क्रम में प्रदेश की जनता और पार्टी कार्यकर्ताओं ने कई स्थानों पर राष्ट्रीय अध्यक्ष जी का भव्य स्वागत किया। रोहतक पहुंचने पर श्री शाह ने तिलयार कन्वेंशन सेंटर, तिलयार (रोहतक) में प्रदेश पदाधिकारियों, कोर ग्रुप के सदस्यों, मोर्चा अध्यक्षों, जिला अध्यक्षों, जिला महासचिवों और सभी बोर्ड एवं निगम के चेयरपर्सन के साथ बैठक की। तत्पश्चात् उन्होंने प्रकोष्ठ और मोर्चा अध्यक्षों के साथ विचार-विमर्श किया।

श्री शाह ने कहा कि प्रधानमंत्री श्री नरेन्द्र मोदी के नेतृत्व में भारत दुनिया की सबसे तेज गति से विकास करने वाली अर्थव्यवस्था बनी है। उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने देश के विकास व गरीब-कल्याण के लिए लगभग 106 योजनाओं की शुरुआत की है और इनमें से एक भी योजना ऐसी नहीं है जो किसी एक वर्ग के लिए बनी हो। भाजपा अध्यक्ष ने कहा कि श्री मनोहर लाल खट्टर के नेतृत्व में हरियाणा की भाजपा सरकार बहुत अच्छा काम कर रही है। उन्होंने कहा कि मोदी सरकार ने हरियाणा के विकास के लिए कई कदम उठाये हैं। 13वें वित्त आयोग में कांग्रेस-नीत यूपीए सरकार ने हरियाणा के लिए पांच वर्षों में 14,937 करोड़ रुपये राशि आवंटित की, जबकि 14वें वित्त आयोग में मोदी सरकार ने हरियाणा के लिए पांच वर्षों में 42,847 करोड़ रुपये की राशि आवंटित की है जो 13वें वित्त आयोग के मुकाबले लगभग तीन गुनी अधिक है, इसी तरह 13वें वित्त आयोग में कांग्रेस-नीत यूपीए सरकार ने हरियाणा के लिए ग्रांट इन ऐड के तौर पर 3,670 करोड़ रुपये दिए थे, जबकि मोदी सरकार ने लगभग दुगुनी वृद्धि करते हुए इसके लिए 7,238 करोड़ रुपये निर्धारित किये। उन्होंने कहा कि स्टेट डिजास्टर रिस्पांस फंड में भी वृद्धि करते हुए यूपीए सरकार के 711 करोड़ रुपये की तुलना में मोदी सरकार ने 5963 करोड़ रुपये आवंटित किये। उन्होंने कहा कि लोकल बॉडीज ग्रांट के तौर पर यूपीए सरकार ने 13वें वित्त आयोग में 1,533 करोड़ रुपये दिए थे, जबकि मोदी सरकार ने इसमें लगभग चार गुना वृद्धि करते हुए 5,963 करोड़ रुपये आवंटित किये। उन्होंने कहा कि यूपीए सरकार की तुलना में मोदी सरकार ने कुल मिलाकर इन योजनाओं में 34,409 करोड़ रुपये की वृद्धि की है जो लगभग ढाई गुना है। उन्होंने कहा कि हरियाणा को केन्द्रीय योजनाओं के लिए 19 हजार करोड़ रुपये और डिस्कॉम के लिए 14,200 करोड़ रुपये अतिरिक्त दिए गए हैं, इस तरह सभी मदों में तीन साल में मोदी सरकार ने हरियाणा को 67,691 करोड़ रुपये की अतिरिक्त राशि उपलब्ध कराई गई है।

श्री शाह ने कहा कि भारतीय जनता पार्टी ने श्री मनोहरलाल खट्टर के नेतृत्व में हरियाणा की राजनीति की संस्कृति को बदलने का काम किया है। ‘मेरा क्या’ की जगह ‘हरियाणा का क्या’ की संस्कृति विकसित हुई है जो अपने-आप में काफी बड़ी उपलब्धि है। उन्होंने जोर देते हुए कहा कि हरियाणा की भाजपा सरकार सिर्फ पार्टी कार्यकर्ताओं की सरकार नहीं है, बल्कि हरियाणा के एक-एक व्यक्ति की सरकार है। उन्होंने कहा कि एक लंबे अरसे के बाद हरियाणा में भारतीय जनता पार्टी के नेतृत्व में एक ऐसी सरकार का गठन हुआ है, जो प्रदेश के जन-जन के विकास के लिए काम करती है। उन्होंने सम्मेलन में उपस्थित प्रबुद्ध वर्ग को संबोधित करते हुए कहा कि मैं आप सब को विश्वास दिलाता हूं कि श्री मनोहरलाल खट्टर के नेतृत्व में हम हरियाणा को भी विकास के पथ पर तेज गति से अग्रसर करेंगे और इसे देश का एक विकसित प्रदेश बनायेंगे।

‘हरियाणा में सबकी सरकार’

भारतीय जनता पार्टी के राष्ट्रीय अध्यक्ष श्री अमित शाह ने 3 अगस्त को तिलयार कन्वेंशन सेंटर, रोहतक (हरियाणा) में एक प्रेस वार्ता को संबोधित किया और उन्होंने प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार और हरियाणा की मनोहरलाल खट्टर सरकार की उपलब्धियों पर भी विस्तार से चर्चा की।

भाजपा अध्यक्ष ने कहा कि कांग्रेस की यूपीए सरकार के 13वें वित्त आयोग की तुलना में मोदी सरकार ने 14वें वित्त आयोग में हरियाणा को लगभग ढाई गुनी ज्यादा आर्थिक सहायता उपलब्ध कराई है। उन्होंने कहा कि 13वें वित्त आयोग में कांग्रेस-नीत यूपीए सरकार ने हरियाणा के लिए पांच वर्षों में 14,937 करोड़ रुपये राशि आवंटित की, जबकि 14वें वित्त आयोग में मोदी सरकार ने हरियाणा के लिए पांच वर्षों में 42,847 करोड़ रुपये की राशि आवंटित की है जो 13वें वित्त आयोग के मुकाबले लगभग तीन गुनी अधिक है। इसी तरह 13वें वित्त आयोग में कांग्रेस-नीत यूपीए सरकार ने हरियाणा के लिए ग्रांट इन ऐड के तौर पर 3,670 करोड़ रुपये दिए थे जबकि मोदी सरकार ने लगभग दुगुनी वृद्धि करते हुए इसके लिए 7,238 करोड़ रुपये निर्धारित किये। उन्होंने कहा कि स्टेट डिजास्टर रिस्पांस फंड में भी वृद्धि करते हुए यूपीए सरकार के 711 करोड़ रुपये की तुलना में मोदी सरकार ने 5963 करोड़ रुपये आवंटित किये। उन्होंने कहा कि लोकल बॉडीज ग्रांट के तौर पर यूपीए सरकार ने 13वें वित्त आयोग में 1,533 करोड़ रुपये दिए थे, जबकि मोदी सरकार ने इसमें लगभग चार गुना वृद्धि करते हुए 5,963 करोड़ रुपये आवंटित किये। उन्होंने कहा कि यूपीए सरकार की तुलना में मोदी सरकार ने कुल मिलाकर इन योजनाओं में 34,409 करोड़ रुपये की वृद्धि की है जो लगभग ढाई गुना है। उन्होंने कहा कि हरियाणा को केन्द्रीय योजनाओं के लिए 19 हजार करोड़ रुपये और डिस्कॉम के लिए 14,200 करोड़ रुपये अतिरिक्त दिए गए हैं। इस तरह सभी मदों में तीन साल में मोदी सरकार ने हरियाणा को 67,691 करोड़ रुपये की अतिरिक्त राशि उपलब्ध कराई गई है। उन्होंने कहा कि इसके अतिरिक्त राज्य में 1.26 करोड़ एलईडी बल्ब वितरित किये गए हैं, 61 लाख जन-धन खाते खोले गए हैं, तीन लाख एलपीजी सिलिंडर बांटे गए हैं।

श्री शाह ने कहा कि हरियाणा की मनोहरलाल खट्टर सरकार ने राज्य को एक पारदर्शी सरकार देने का काम किया है। उन्होंने कहा कि हरियाणा में अब तक या तो किसी परिवार की सरकार चलती थी या फिर किसी जाति की, बहुत लंबे अरसे से हरियाणावासियों ने हरियाणा की सरकार का अनुभव नहीं किया था। पहली बार मनोहरलाल खट्टर के नेतृत्व में हरियाणा में सबकी सरकार आई है। उन्होंने कहा कि आजादी के बाद पहली बार जीरो करप्शन के साथ हरियाणा में पारदर्शी भर्तियां हुई हैं, शिक्षा विभाग में भी ऑनलाइन ट्रांसफर लागू किया गया है। लगभग 35000 लोगों को ऑनलाइन ट्रांसफर कर दिया गया है और इसमें लगभग 91 प्रतिशत लोगों को अपने मनपसंद स्थान पर प्रतिनियुक्ति मिली है। उन्होंने कहा कि खट्टर सरकार के अथक प्रयासों से हरियाणा में लिंगानुपात सुधरा है। उन्होंने कहा कि हरियाणा की भाजपा सरकार ने स्वर्ण जयन्ती वर्ष में प्रदेश को किरोसिन मुक्त हरियाणा का तोहफा दिया है। उन्होंने कहा कि सार्वजनिक वितरण प्रणाली को कम्प्यूटराईज्ड करके भ्रष्टाचार को ख़त्म किया गया है। उन्होंने कहा कि ई-पंजीकरण, ई-स्टाम्प का अभिनव प्रयोग हरियाणा में हुआ है और सरकार द्वारा एक ही छत के नीचे सारी औद्योगिक स्वीकृतियों को भी पूरा करने का काम किया गया है। उन्होंने कहा कि हरियाणा के हर खेत को सिंचाई के लिए पानी देने का प्रबंध किया गया है। उन्होंने कहा कि मुझे विश्वास है कि प्रधानमंत्री श्री नरेन्द्र मोदी के दिशानिर्देशन में और श्री मनोहरलाल खट्टर के नेतृत्व में हरियाणा विकास की नई कहानी लिखेगा और एक विकसित प्रदेश के रूप में स्थापित होगा।

भाजपा कार्यकर्ता सम्मेलन

‘राष्ट्रवाद हमारी प्रेरणा है और अंत्योदय लक्ष्य’

भारतीय जनता पार्टी के राष्ट्रीय अध्यक्ष श्री अमित शाह ने 4 अगस्त को रोहतक (हरियाणा) में आयोजित भाजपा कार्यकर्ता सम्मेलन को संबोधित किया और कार्यकर्ताओं से पार्टी को प्रदेश के हर बूथ पर मजबूत बनाने का आह्वान किया। उन्होंने रोहतक को ऐतिहासिक भूमि बताते हुए महर्षि दयानंद सरस्वती का स्मरण किया और कहा कि देश की सामाजिक एवं सांस्कृतिक एकता में महर्षि दयानंद सरस्वती जी का योगदान अमूल्य है।

श्री शाह ने कहा कि यह बड़े हर्ष की बात है कि हरियाणा में कार्यकर्ता सम्मेलन एक ऐसे समय पर हो रहा है, जब भारतीय जनता पार्टी वैभव के इस शिखर पर खड़ी है – आज देश के 13 राज्यों में भारतीय जनता पार्टी की सरकारें हैं, पांच अन्य राज्यों में भाजपा एवं सहयोगियों की सरकारें, 1387 विधायक हैं, 330 से अधिक सांसद हैं और केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी की पूर्ण बहुमत की सरकार है। उन्होंने कहा कि विजय कभी-कभी आलस्य का निर्माण करती है। उन्होंने कहा कि विजय के दो परिणाम होते हैं – एक आलस्य का निर्माण और दूसरा, विजय की भूख का और प्रबल होना, यह भाजपा कार्यकर्ताओं को तय करना है कि उन्हें कौन सा रास्ता अपनाना चाहिए। उन्होंने कहा कि यदि विजय पार्टी कार्यकर्ताओं में आलस्य का निर्माण करता है तो पार्टी कभी अपने सर्वोच्च को नहीं पा सकती।

श्री शाह ने कहा कि राष्ट्रवाद हमारी प्रेरणा है और अंत्योदय हमारा लक्ष्य है। उन्होंने कहा कि जब तक इस देश का एक भी व्यक्ति भूखा है, जब तक एक भी बच्ची पढ़ाई से वंचित है, जब तक एक भी खेत पानी से वंचित है तब तक भारतीय जनता पार्टी के कार्यकर्ताओं को आराम का कोई अधिकार नहीं है। उन्होंने कहा कि यदि हमें एक ऐसे देश की रचना करनी है, जिसे पूरा विश्व अपना मार्गदर्शक स्वीकार करे, तो हमें परिश्रम की पराकाष्ठा करने की जरूरत है। भारतीय जनता पार्टी को इस दिशा में चिंतन करना चाहिए। उन्होंने कहा कि हम विचारधारा पर आधारित पार्टी हैं।
भाजपा अध्यक्ष ने कहा कि हरियाणा में श्री मनोहरलाल खट्टर के नेतृत्व में भारतीय जनता पार्टी की सरकार बन गई है, लेकिन संगठन को बूथ स्तर पर मजबूत करना बाकी है। उन्होंने कार्यकर्ताओं का आह्वान करते हुए कहा कि पंडित दीनदयाल उपाध्याय जन्मशती वर्ष में हम हरियाणा में एक ऐसी भारतीय जनता पार्टी के निर्माण का लक्ष्य रखें, जो अपराजेय हो और यदि ऐसी पार्टी बनाने का लक्ष्य पाना है तो हर बूथ को भारतीय जनता पार्टी का मजबूत गढ़ बनाना पड़ेगा। उन्होंने कहा कि सौ से अधिक पार्टी कार्यकर्ता पूर्णकालिक के रूप में 6 महीने और साल भर के लिए बूथ-स्तर पर पार्टी की मजबूती के लिए काम करने निकले हैं, हमें राज्य के सभी 90 विधान सभाओं के हर बूथ पर पार्टी को मजबूत बनाना है।

श्री शाह ने कहा कि हरियाणा में एक परंपरा बन गई थी कि सरकार व्यक्तियों की होती है, परिवार और जातियों की होती है। उन्होंने कहा कि यह हमारी जिम्मेदारी है कि हम हरियाणा में ऐसी सरकार चलायें, जो किसी परिवार, जाति या व्यक्ति के लिए नहीं बल्कि सबके लिए काम करने वाली सरकार हो। आज हरियाणा में श्री मनोहर लाल खट्टर के नेतृत्व में आजादी के बाद पहली बार सबकी सरकार काम कर रही है। उन्होंने कहा कि हरियाणा की खट्टर सरकार ने हर विभागों में होने वाली भर्तियों के अंदर पारदर्शिता बरती है और किसी को घूस नहीं देना पड़ा, यह हमारे लिए गर्व का विषय है। उन्होंने कहा कि सार्वजनिक वितरण प्रणाली को दुरुस्त करते हुए इसे कम्पयूटराईज्ड किया गया, जिसके फलस्वरूप 38 हजार फर्जी राशन कार्ड को रद्द किया गया और करोड़ों का भ्रष्टाचार ख़त्म किया गया। उन्होंने कहा कि कांग्रेस और इंडियन नेशनल लोकदल ने पढ़े-लिखे पंचायत का विरोध किया था, लेकिन हमारे लिए यह गर्व का विषय है कि हमारी सरकार ने हरियाणा को पढ़ी-लिखी पंचायत देने का काम किया है। उन्होंने कहा कि ई-स्टाम्पिंग, ई-पंजीकरण और सिंगल विंडो के जरिये व्यवस्था में आमूल-चूल परिवर्तन आया है। बिजली की स्थिति सुधरी है और प्रदेश में राष्ट्रीय राजमार्ग का जाल बिछाया गया है, साथ ही सीधे हस्तांतरण से भी भ्रष्टाचार पर अंकुश लगा है।

भाजपा अध्यक्ष ने कहा कि भारतीय जनता पार्टी के कार्यकर्ता मोदी सरकार और खट्टर सरकार की उपलब्धियों को राज्य के जन-जन तक पहुंचाएं। उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने देश के विकास व गरीब-कल्याण के लिए लगभग अंत्योदय के सिद्धांत पर 106 योजनाओं की शुरुआत की है और इनमें से एक भी योजना ऐसी नहीं है, जो किसी एक वर्ग के लिए बनी हो। ये सभी योजनायें सर्वस्पर्शी एवं सर्व-समावेशी हैं।
