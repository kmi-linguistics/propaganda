भा
रतीय जनता पार्टी के राष्ट्रीय अध्यक्ष श्री अमित शाह ने 14 अक्टूबर को गुप्ता ग्राउंड, होशंगाबाद में भोपाल एवं होशंगाबाद संभाग की 36 विधानसभाओं के बूथ कार्यकर्ता सम्मेलन को संबोधित किया और मध्य प्रदेश से लगातार भेदभाव करने वाली कांग्रेस पार्टी को जड़ से उखाड़ फेंकने की जनता से अपील की।

भाजपा अध्यक्ष ने कहा कि जिस तरह से कांग्रेस पार्टी केंद्र में नेतृत्वविहीन है, उसी तरह से मध्य प्रदेश में भी कांग्रेस के नेतृत्व का अता-पता नहीं है। उन्होंने राहुल गांधी को चुनौती देते हुए कहा कि राहुल गांधी, मध्य प्रदेश की जनता से वोट मांगने से पहले आप स्पष्ट करें कि आप किसके नेतृत्व में मध्य प्रदेश का विधान सभा चुनाव लड़ने जा रहे हैं? उन्होंने कहा कि कांग्रेस पार्टी राज्य में राजा, महाराजा और उद्योगपति के सहारे चुनाव जीतना चाहती है, लेकिन राहुल गांधी को पता होना चाहिए कि एक राजा, एक महाराजा और एक उद्योगपति को साथ लेकर जनादेश प्राप्त नहीं किया जा सकता। उन्होंने कहा कि भारतीय जनता पार्टी प्रधानमंत्री श्री नरेन्द्र मोदी और मुख्यमंत्री श्री शिवराज सिंह चौहान के नेतृत्व में मध्य प्रदेश में चुनाव लड़ने जा रही है।

श्री शाह ने कहा कि राहुल गांधी हमारी सरकार के कामकाज का हिसाब मांग रहे हैं, लेकिन मध्य प्रदेश की जनता कांग्रेस पार्टी की चार पीढ़ियों के सरकार का हिसाब मांग रही है। उन्होंने कहा कि राज्य की जनता यह भी जानना चाहती है कि केंद्र में 10 वर्षों तक चलने वाली कांग्रेस की सोनिया-मनमोहन सरकार ने मध्य प्रदेश के साथ घोर अन्याय क्यों किया? उन्होंने कहा कि हम भारतीय जनता पार्टी के कार्यकर्ता हैं, हम जब भी चुनाव में जाते हैं तो हम जनता को अपने पल-पल और पाई-पाई का हिसाब देते हैं। उन्होंने कहा कि कांग्रेस की यूपीए सरकार के दौरान 13वें वित्त आयोग में मध्य प्रदेश को विकास के लिए जहां केवल 1,34,190 करोड़ रुपये की राशि दी थी, वहीं मोदी सरकार ने 14वें वित्त आयोग में प्रदेश के लिए लगभग 3,44,126 करोड़ रुपये की राशि आवंटित की है। इसके अतिरिक्त केन्द्रीय योजनाओं में मोदी सरकार ने अलग से मध्य प्रदेश को लगभग 57,000 करोड़ रुपये दिए हैं। साथ ही, मध्य प्रदेश को खनिज से लगभग 54,000 करोड़ रुपये अलग से प्राप्त हुए हैं। उन्होंने कहा कि मोदी सरकार ने मध्य प्रदेश की जनता को ससम्मान उनका अधिकार देने का कार्य किया है। उन्होंने कहा कि प्रधानमंत्री श्री नरेन्द्र मोदी ने पिछले साढ़े चार साल में औसतन हर 15 दिन में एक नई योजना की शुरुआत की है और खुद मॉनिटरिंग कर इसका सुचारू रूप से क्रियान्वयन सुनिश्चित किया है।

श्री शाह ने कहा कि कांग्रेस ने देश में 55 वर्षों से अधिक समय तक शासन किया, मध्य प्रदेश में भी वर्षों तक कांग्रेस की सरकारें रही। उन्होंने कहा कि जब मध्य प्रदेश में जनता ने कांग्रेस की श्रीमान बंटाधार सरकार की विदाई की तब राज्य की केवल 7.5 लाख हेक्टेयर भूमि ही सिंचित थी, लेकिन भारतीय जनता पार्टी के 15 वर्षों के शासनकाल में सिंचित भूमि का रकबा बढ़कर 40 लाख हेक्टेयर तक पहुंच गया है। उन्होंने कहा कि इन 15 सालों में कांग्रेस सरकार की तुलना में विद्युत् उत्पादन 2,900 मेगावाट से बढ़कर 17,700 मेगावाट पहुंच गया है। 45 हजार किलोमीटर की सड़क बढ़कर 95 हजार किलोमीटर हो गई है, गेहूं का उत्पादन 49 लाख मीट्रिक टन से बढ़कर 219 लाख मीट्रिक टन तक पहुंचा है।

धान का उत्पादन 17 लाख मीट्रिक टन से तीन गुने से भी अधिक बढ़कर 54 लाख मीट्रिक टन हो गया है। माध्यमिक पाठशालाएं 18 हजार से बढ़कर 30 हजार हो गई है और हायर सेकेंडरी स्कूलों की संख्या में भी वृद्धि हुई है। आईटीआई संस्थानों की संख्या 222 से बढ़ कर लगभग 1,000 हो गई है और इंजीनियरिंग व मेडिकल कॉलेजों की संख्या में भी कई गुना वृद्धि हुई है। उन्होंने कहा कि कांग्रेस की सरकार के समय मध्य प्रदेश की कृषि विकास -3% के न्यूनतम स्तर पर पहुंच गई थी, जबकि शिवराज जी के शासनकाल में यह (+) 20% से भी ऊपर के अभूतपूर्व स्तर पर पहुंच गई। ये आंकड़े दिखाते हैं कि जब एक सरकार समर्पण भाव से प्रदेश की भलाई के लिए एवं जनता के कल्याण के लिए काम करती है, तो किस प्रकार के परिणाम आते हैं। उन्होंने कहा कि विकास के सभी मापदंडों पर भारतीय जनता पार्टी की शिवराज सिंह सरकार ने कांग्रेस सरकार की तुलना में काफी बेहतर कार्य किया है।
