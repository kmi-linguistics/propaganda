भारतीय जनता पार्टी के राष्ट्रीय अध्यक्ष श्री अमित शाह का सभी राज्यों में कुल 95 दिनों के प्रवास का कार्यक्रम बना है जिसमें पंडित दीनदयाल उपाध्याय जन्मशती कार्य विस्तारक योजना के तहत पांच राज्यों पश्चिम बंगाल, ओडिशा, केरल, लक्षद्वीप और गुजरात में 15 दिनों के बूथ-स्तर पर पार्टी के विस्तार का कार्यक्रम भी शामिल है। हाल ही में ओडिशा की राजधानी भुवनेश्वर में संपन्न भारतीय जनता पार्टी की राष्ट्रीय कार्यकारिणी की बैठक में माननीय राष्ट्रीय अध्यक्ष जी ने खुद इसका एलान किया था कि वे इस वर्ष सितंबर तक 95 दिन देश के सभी राज्यों में प्रवास करेंगे और पार्टी को मज़बूती एवं पार्टी की विचारधारा को देश के कोने-कोने में पहुंचाने के लिए काम करेंगे। ज्ञात हो कि पंडित दीनदयाल उपाध्याय जन्मशती कार्य विस्तारक योजना के तहत 25 अप्रैल, 2017 को माननीय राष्ट्रीय अध्यक्ष जी ने पश्चिम बंगाल के तीन दिवसीय प्रवास कार्यक्रम का शुभारंभ राज्य के नक्सलबाड़ी क्षेत्र से की थी और अब अपने विस्तृत प्रवास कार्यक्रम की शुरुआत वे 29 अप्रैल से जम्मू-कश्मीर के प्रवास कार्यक्रम से करेंगे।

राष्ट्रीय अध्यक्ष जी के इस कार्यक्रम के लिए राज्यों को अलग-अलग हिस्सों में बांटा गया है। माननीय राष्ट्रीय अध्यक्ष जी के 95 दिन के प्रवास में मुख्य फोकस संगठन विस्तार और कार्यकर्ता संवाद पर रहेगा । केरल, तमिलनाडु, पश्चिम बंगाल, ओडिशा, आंध्रप्रदेश, त्रिपुरा, तेलंगाना जैसे राज्यों पर विशेष रूप से ध्यान केन्द्रित किया जाएगा। पार्टी अध्यक्ष बड़े राज्यों में कम से कम तीन दिन और छोटे राज्यों में एक दिन का प्रवास करेंगे, ताकि पूरे राज्य को कवर किया जा सके। राष्ट्रीय अध्यक्ष इस प्रवास के दौरान पार्टी पदाधिकारियों और कार्यकर्ताओं से मुलाक़ात करेंगे और संगठन के विस्तार की रणनीति पर चर्चा करेंगे। साथ ही, वे इन राज्यों में पार्टी की प्रगति और विभिन्न मोर्चे एवं गठित विभागों की कार्ययोजना (विभागों की कार्य-सूची इस विज्ञप्ति के साथ संलग्न है), कार्यालय निर्माण, कार्यालयों के आधुनिकीकरण, ई-लाइब्रेरी, डॉक्यूमेंटेशन, बूथ स्तर पर पार्टी के निर्धारित कार्यक्रमों, कोर कमिटी के गठन व बैठकों आदि की समीक्षा भी करेंगे। इस कार्यक्रम का मुख्य उद्देश्य बूथ स्तर पर पार्टी की मज़बूती और पार्टी की विचारधारा को जन-स्वीकृति दिलाने के साथ-साथ प्रधानमंत्री श्री नरेन्द्र मोदी जी द्वारा ‘सबका साथ, सबका विकास’ के मूल-मंत्र पर चलते हुए चलाये जा रहे गरीब-कल्याण योजनाओं को भी समाज के अंतिम व्यक्ति तक पहुंचाना है।

विभिन्न राज्यों में अपने 95 दिन के प्रवास के दौरान माननीय अध्यक्ष जी स्थानीय स्तर पर जनता की समस्याओं को लेकर आंदोलन की रूप-रेखा तैयार करने में भी कार्यकर्ताओं को सुझाव देंगे। वे संगठन को मजबूत करने और पार्टी के विस्तार के कार्यक्रमों पर चर्चा करने के साथ-साथ हर राज्य के स्थानीय नेताओं से मिलकर वहां के समीकरणों को समझते हुए राज्य में किस तरह की रणनीति अपनानी चाहिए, इस बारे में भी चर्चा करेंगे। अपने इस प्रवास कार्यक्रम के दौरान माननीय अध्यक्ष जी बुद्धिजीवियों एवं विभिन्न क्षेत्रों में उत्कृष्ट कार्य करने वाले समाज के प्रतिष्ठित लोगों से भी रू-ब-रू होंगे और विभिन्न विषयों पर चर्चा करेंगे।

उत्तर प्रदेश, उत्तराखंड, मणिपुर और गोवा में भारतीय जनता पार्टी को मिली अभूतपूर्व जीत के बाद माननीय राष्ट्रीय अध्यक्ष श्री अमित शाह ने भुवनेश्वर में आयोजित पार्टी की राष्ट्रीय कार्यकारिणी में पार्टी के कार्यकर्ताओं के लिए नया लक्ष्य निर्धारित किया था। राष्ट्रीय कार्यकारिणी में उन्होंने पार्टी पदाधिकारियों एवं कार्यकर्ताओं का आह्वान करते हुए कहा था कि देश में भारतीय जनता पार्टी का स्वर्णिम काल आना अभी बाकी है और यह तभी संभव होगा जब भाजपा बंगाल, केरल और ओडिशा जैसे राज्यों में जीत हासिल करेगी और देश के हर कोने में हमारी विचारधारा पहुंचेगी। उन्होंने इसके लिए पार्टी कार्यकर्ताओं से आलस्य छोड़ इस लक्ष्य की प्राप्ति के लिए सभी स्तर पर कड़ी मेहनत करने का आह्वान किया है।

पंडित दीनदयाल उपाध्याय कार्य विस्तारक योजना के अंतर्गत साढ़े तीन लाख पार्टी कार्यकर्ताओं ने पूर्णकालिक के रूप में 15 दिन, 6 महीने और एक साल के लिए बूथ-स्तर पर पार्टी की मज़बूती और संगठन के विस्तार के लिए देना तय किया है। राष्ट्रीय अध्यक्ष जी ने खुद भी इस योजना के तहत पूर्णकालिक के रूप में 15 दिन पांच राज्यों के लिए देना तय किया है। इसकी शुरुआत वे विगत 25 अप्रैल, 2017 से पश्चिम बंगाल से कर चुके हैं। पश्चिम बंगाल में राष्ट्रीय अध्यक्ष जी के तीन दिवसीय बूथ प्रवास कार्यक्रम को अपार सफलता प्राप्त हुई है और कार्यकर्ताओं में एक नए जोश का संचार हुआ है। पश्चिम बंगाल के अतिरिक्त वे केरल, ओडिशा, गुजरात और लक्षद्वीप में तीन-तीन दिन का प्रवास करेंगे और बूथ स्तर पर पार्टी की मज़बूती के लिए काम करेंगे।
