उत्तर प्रदेश में भाजपा के 14 नवनिर्वाचित महापौरों ने 5 दिसंबर को प्रधानमंत्री श्री नरेंद्र मोदी से भेंट की और इस दौरान प्रधानमंत्री ने उनसे जनता की अपेक्षाओं की पूर्ति खासतौर पर नगर निगम के दायित्व के रूप में स्वच्छता अभियान पर विशेष ध्यान देने को कहा। प्रधानमंत्री के साथ भाजपा महापौरों की इस मुलाकात के दौरान उत्तर प्रदेश के मुख्यमंत्री योगी आदित्यनाथ एवं भाजपा के प्रदेश अध्यक्ष डॉ. महेन्द्र नाथ पांडे भी उपस्थित थे। प्रधानमंत्री ने उत्तर प्रदेश में स्थानीय निकाय चुनावों में भारतीय जनता पार्टी की भव्य जीत के लिए सभी को बधाई दी। उन्होंने उत्तर प्रदेश के शहरों का विकास के माध्यम से कायाकल्प करने में जन-भागीदारी की महत्वपूर्ण भूमिका का आह्वान किया। उत्तर प्रदेश निकाय चुनाव में भाजपा को मिली जीत को लेकर जनता का आभार प्रकट करते हुए प्रधानमंत्री ने कहा कि उत्तर प्रदेश और केंद्र सरकार, दोनों नागरिकों के जीवन स्तर को ऊंचा उठाने और दैनिक सुविधाएं अंतिम व्यक्ति तक पहुंचे, ऐसे नगर नियोजन के लिए कटिबद्ध हैं।

उत्तर प्रदेश से भाजपा के नव निर्वाचित 14 नगर निगमों के महापौरों एवं अमेठी नगर पंचायत एवं अमेठी जिले की जायस नगरपालिका परिषद, के अध्यक्ष की प्रधानमंत्री से यह मुलाकात प्रधानमंत्री-निवास पर हुई। मथुरा के नवनिर्वाचित महापौर मुकेश आर्यबंधु ने कहा कि प्रधानमंत्री से हमारी मुलाकात काफी अच्छी और प्रेरणादायक रही। उन्होंने स्वच्छता के महत्व को बताया और हमसे कहा कि नगर निगम का दायित्व स्वच्छता से काफी गहराई से जुड़ा होता है, ऐसे में नगरों को साफ रखने के लिये संकल्पित होकर काम करें।
