भारतीय जनता पार्टी के राष्ट्रीय अध्यक्ष श्री अमित शाह ने 5 अगस्त बाकले ग्राउंड, मुगलसराय (उत्तर प्रदेश) में मुगलसराय जंक्शन का पंडित दीनदयाल उपाध्याय जंक्शन के रूप में लोकार्पण किया और इस अवसर पर आयोजित भव्य कार्यक्रम को संबोधित करते हुए महान मनीषी एवं भारतीय जन संघ के पूर्व अध्यक्ष पंडित दीनदयाल उपाध्याय के व्यक्तित्व, कृतित्व एवं उनकी दूरदर्शिता पर विस्तार से चर्चा की। उन्होंने देश में प्रधानमंत्री श्री नरेन्द्र मोदी के नेतृत्व में केंद्र एवं श्री योगी आदित्यनाथ के नेतृत्व में उत्तर प्रदेश की भारतीय जनता पार्टी सरकार के विकास कार्यक्रमों पर भी विशेष रूप से चर्चा की। इस अवसर पर उन्होंने कई विकास कार्यों का भी शुभारंभ किया। उन्होंने पंडित दीन दयाल उपाध्याय जंक्शन यार्ड का “स्मार्ट यार्ड” में उन्नयन एवं रूट रिले इंटरलॉकिंग प्रणाली का उन्नयन करने की योजना का शुभारंभ करने के साथ-साथ स्टेशन विकास योजना का भी कार्यारंभ किया। उन्होंने सप्ताह में दो दिन चलने वाली 14261/62 एकात्मता एक्सप्रेस वाया सुल्तानपुर एवं प्रथम पूर्णतः महिला कर्मियों द्वारा संचालित मालगाड़ी के परिचालन को हरी झंडी दिखा कर रवाना किया। कार्यक्रम में उत्तर प्रदेश के मुख्यमंत्री श्री योगी आदित्यनाथ, केन्द्रीय रेल मंत्री श्री पीयूष गोयल, रेल राज्य मंत्री श्री मनोज सिन्हा, उत्तर प्रदेश भाजपा अध्यक्ष श्री महेंद्र पांडेय, उत्तर प्रदेश के उप-मुख्यमंत्री श्री केशव प्रसाद मौर्य एवं उत्तर प्रदेश सरकार के कई मंत्री, भाजपा सांसद एवं भाजपा विधायक भी उपस्थित थे।

श्री शाह ने कहा कि भारतीय जनता पार्टी के हर कार्यकर्ता के लिए आज का दिन काफी महत्वपूर्ण है, क्योंकि जिस स्थान पर हमारे मनीषी और पथ-प्रदर्शक पंडित दीनदयाल उपाध्याय की निर्मम हत्या हुई थी, आज उसी मुगलसराय जंक्शन को पंडित जी के नाम के साथ जोड़ने का महान कार्य संपन्न हुआ है। उन्होंने कहा कि प्रधानमंत्री श्री नरेन्द्र मोदी के नेतृत्व और उत्तर प्रदेश के मुख्यमंत्री श्री योगी आदित्यनाथ की अगुआई में इसी स्थान पर 10 एकड़ भूमि में हमारी विचारधारा के महास्तंभ, प्रखर राष्ट्रभक्त और दुनिया को एकात्म मानववाद एवं ‘अंत्योदय’ का सिद्धांत भेंट करने वाले महर्षि पंडित दीनदयाल उपाध्याय की स्मृति में एक भव्य स्मारक और रिसर्च सेंटर भी बनाया जाएगा। उन्होंने कहा कि यह स्मारक एवं रिसर्च सेंटर देश के गांव, गरीब, दलित, शोषित, पीड़ित और आदिवासियों के उत्थान का संवाहक बनेगा। उन्होंने कहा कि पूर्व प्रधानमंत्री श्री लाल बहादुर शास्त्री एवं पंडित दीनदयाल उपाध्याय से जुड़ी मुगलसराय की यह भूमि देश को विकास का नया संदेश देने वाली है।

राष्ट्रीय अध्यक्ष ने कहा कि हमारा हमेशा से यह मानना है कि जब तक उत्तर प्रदेश का पूर्ण विकास नहीं होता तब तक देश का समग्र विकास नहीं हो सकता, यूपी में भी विशेषकर पूर्वांचल के विकास के बगैर देश के विकास की कल्पना नहीं की जा सकती। उन्होंने कहा कि आजादी के 70 सालों में पूर्वांचल में विकास योजनाओं पर जितना पैसा खर्च नहीं हो पाया, उससे अधिक मोदी सरकार ने चार सालों में खर्च कर इस क्षेत्र को विकास के नए आयामों के साथ जोड़ा है।

सपा-बसपा और कांग्रेस पर निशाना साधते हुए श्री शाह ने कहा कि विपक्ष आज देश भर में भ्रम फैला रहा है कि बुआ-भतीजा यदि इकट्ठे आ गए तो यूपी में भाजपा की क्या स्थिति होगी? उन्होंने कहा कि मैं उत्तर प्रदेश एवं प्रदेश की जनता को भलीभांति जानता हूं, यदि राहुल गांधी भी बुआ-भतीजा के साथ जुड़ जाएं, फिर भी उत्तर प्रदेश में भारतीय जनता पार्टी की सीटें 73 से 74 होगी, 72 नहीं। उन्होंने कहा कि विपक्ष उत्तर प्रदेश में नई सरकार बनाने का दिवास्वप्न देख रहा है, लेकिन आज भी यूपी में भारतीय जनता पार्टी का भगवा झंडा लहरायेगा और कुछ नहीं।

उत्तर प्रदेश की महान जनता का कोटिशः धन्यवाद करते हुए श्री शाह ने कहा कि आपके ही आशीर्वाद से केंद्र में प्रधानमंत्री श्री नरेन्द्र मोदी और राज्य में योगी आदित्यनाथ के नेतृत्व में भारतीय जनता पार्टी की सरकार है, प्रधानमंत्री जी यहीं बनारस से सांसद हैं।

राष्ट्रीय अध्यक्ष ने कहा कि केंद्र सरकार, यूपी सरकार और उत्तर प्रदेश की महान जनता के सहयोग से पंडित दीनदयाल उपाध्याय की स्मृति में एक भव्य स्मारक और रिसर्च सेंटर स्थापित करने का बड़ा कार्य शुरू होने जा रहा है, मैं इसके लिए प्रधानमंत्री श्री नरेन्द्र मोदी और उत्तर प्रदेश के मुख्यमंत्री श्री योगी आदित्यनाथ का पार्टी के करोड़ों कार्यकर्ताओं की ओर से हार्दिक धन्यवाद करता हूं।
