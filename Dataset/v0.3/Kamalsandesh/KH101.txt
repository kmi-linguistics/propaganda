भाजपा के राष्ट्रीय अध्यक्ष श्री अमित शाह ने राज्य की सिद्धारमैया सरकार को भ्रष्ट, दुर्भावनापूर्ण और दमनकारी बताते हुए लोगों से आगामी विधानसभा चुनाव में उसे उखाड़ फेंकने की अपील की। श्री शाह ने 25 जनवरी को मैसूर में पार्टी द्वारा आयोजित परिवर्तन रैली को संबोधित करते हुए कांग्रेस पर आपातकाल की तरह ही व्यवहार करने का आरोप लगाया। उन्होंने महादयी जल नदी बंटवारा के मुद्दे पर गोवा के साथ राज्य के विवाद को लेकर आज एक राज्य में बंद का समर्थन करने में कांग्रेस की भूमिका को लेकर उसे आड़े हाथ लिया।

श्री शाह ने कहा कि कांग्रेस अब भी वैसा व्यवहार कर रही है, जैसा इसने आपातकाल के दौरान समर्थकों को रोकने के लिए पुलिस को तैनात कर किया था। साथ ही वह महादयी बंद का आयोजन मेरे और प्रधानमंत्रीजी के परिवर्तन यात्रा संबोधन के समय कर रही है। उन्होंने कहा कि इन हताश कोशिशों के बावजूद कांग्रेस और सिद्धारमैया भाजपा को राज्य में सरकार गठन करने से रोकने में सफल नहीं होंगे क्योंकि कर्नाटक के लोगों ने बदलाव का फैसला कर लिया है।

उन्होंने कहा, “बसें रोकी गयीं , बंद का आह्वान किया गया, चार फरवरी को मोदी जी की रैली को रोकने की कोशिशें की जा रही हैं, लेकिन मुझे महान कर्नाटक के लोगों पर भरोसा है।”

उन्होंने कहा, ‘‘मैसूर की इस धरती से, चामुंडेश्वरी देवी की धरती से, कर्नाटक के लोगों को मेरी सिर्फ यह अपील है कि वे भ्रष्टाचारी, दुर्भावनापूर्ण और दमनकारी सिद्धारमैया सरकार को जड़ से उखाड़ फेंके। उन्होंने सिद्धारमैया सरकार पर वोट की खातिर तुष्टिकरण की राजनीति में संलिप्त होने का आरोप लगाया। उन्होंने कहा कि कांग्रेस ने तुष्टिकरण की राजनीति के चलते तीन तलाक विधेयक का विरोध किया। उन्होंने कहा कि भाजपा सरकार और प्रधानमंत्री मुस्लिम बहनों और माताओं को न्याय दिलाने के लिए यह विधेयक पारित कराने के लिए प्रतिबद्ध है।

श्री शाह ने कहा कि चार साल में भाजपा और आरएसएस के 20 से अधिक कार्यकर्ता मारे गए हैं। उन्होंने कहा, “मैं सिद्धारमैया सरकार और इसके सभी सहयोगियों से कहना चाहूंगा कि हमारे 20 कार्यकर्ताओं की शहादत बेकार नहीं जाएगी। जब भाजपा की सरकार बनेगी, उनके हत्यारे जहां कहीं छिपे होंगे उन्हें ढूंढ निकाला जाएगा और जेल में डाल दिया जाएगा।”

श्री शाह ने मैसूर के 18 वीं सदी के शासक टीपू सुल्तान की जयंती मनाने के सिद्धारमैया सरकार के फैसले को लेकर भी उसकी आलोचना की।
उन्होंने कहा कि क्या यहां आपमें से किसी की कलाई पर 70 लाख रुपये की घड़ी है? आपके मुख्यमंत्री 70 लाख रूपये मूल्य की घड़ी पहनते हैं। श्री शाह ने कहा कि कर्नाटक में पिछले पांच साल में 3500 से अधिक किसानों ने आत्महत्या की है।
