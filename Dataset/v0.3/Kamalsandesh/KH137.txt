भारतीय जनता पार्टी के राष्ट्रीय अध्यक्ष श्री अमित शाह ने 28 अक्टूबर को परेड ग्राउंड, सिकंदराबाद (तेलंगाना) में भाजपा युवा मोर्चा द्वारा आयोजित “विजय लक्ष्य – 2019, युवा महाधिवेशन” को संबोधित किया और प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार द्वारा युवाओं के बेहतर भविष्य के लिए चलाये जा रहे कार्यक्रमों पर विस्तार से चर्चा की।

भाजपा अध्यक्ष ने कहा कि आज युवा महाकुंभ के इस अद्भुत दृश्य को देखने के बाद यह स्पष्ट है कि 2019 में देश के आम चुनाव का परिणाम निश्चित है। 2014 से भी अधिक बहुमत के साथ प्रधानमंत्री श्री नरेन्द्र मोदी पुनः देश के प्रधानमंत्री बनने वाले हैं। उन्होंने कहा कि दो दिन बाद 31 अक्टूबर को देश की एकता एवं अखंडता के प्रणेता सरदार पटेल जी की जन्मजयंती है और उसी दिन प्रधानमंत्री श्री नरेन्द्र मोदी सरदार पटेल जी की दुनिया की सबसे ऊंची प्रतिमा का अनावरण करने वाले हैं। उन्होंने कहा कि तेलंगाना की यही वह पवित्र भूमि है जहां सरदार पटेल ने सिंहनाद किया था कि जो भारत में नहीं रहना चाहते, उसकी भारत में कोई जगह नहीं है। उन्होंने कहा कि यहां के वीर जवानों ने निजाम और उसकी रजाकारों के अत्याचार का डट कर सामना किया था और जब सरदार पटेल यहां आये तो रजाकारों को दुम दबाकर भागना पड़ा।

श्री शाह ने कहा कि स्वतंत्रता प्राप्ति के बाद रजाकारों के भयानक जुल्म के खिलाफ यहां की जनता ने जो बलिदान दिया, उनके सम्मान में 17 सितंबर को प्रति वर्ष ‘हैदराबाद मुक्ति दिवस’ मनाया जाता है लेकिन एआईएमआईएम और ओवैसी के डर से टीआरएस सरकार ने 17 सितंबर को ‘हैदराबाद मुक्ति दिवस’ मनाना बंद कर दिया, इससे बड़े दुर्भाग्य की बात कुछ और नहीं हो सकती। उन्होंने कहा कि अब तेलंगाना सरकार के गिने-चुने दिन ही बाकी हैं। तेलंगाना में भी सरकार बदलने वाली है और श्री नरेन्द्र मोदी फिर से देश के प्रधानमंत्री बनने वाले हैं। हम प्रत्येक वर्ष 17 सितंबर को ‘हैदराबाद मुक्ति दिवस’ का भव्य कार्यक्रम आयोजित करेंगे और देश की अखंडता के लिए बलिदान देने वाले वीर शहीदों को श्रद्धांजलि देंगे।

राष्ट्रीय अध्यक्ष ने कहा कि नेताजी सुभाष चंद्र बोस ने स्वतंत्रता संग्राम के दौरान देश के युवाओं का आह्वान करते हुए कहा था – ‘तुम मुझे खून दो, मैं तुझे आजादी दूंगा’। आज देश आजाद है। जब देश की आजादी के लिए बलिदान देने का वक्त था, हमारे वीर जवानों ने अपने प्राणों की आहुति दी। अब वक्त है प्रधानमंत्री श्री नरेन्द्र मोदी के नेतृत्व में देश के पुनर्निर्माण के लिए काम करने का। उन्होंने हमारे सामने दो विकल्प हैं – एक ओर प्रधानमंत्री श्री नरेन्द्र मोदी के नेतृत्व में विकास की नई गाथा लिखने वाली भारतीय जनता पार्टी तो दूसरी ओर ऐसा महागठबंधन जिसका न तो कोई नेता है, न नीति है, न नीयत है और न ही कोई सिद्धांत। हम ऐसे हाथों में देश की बागडोर सौंपने की भूल नहीं कर सकते। उन्होंने कहा कि हम सबको मिलकर प्रधानमंत्री श्री नरेन्द्र मोदी के नेतृत्व में देश के नवनिर्माण के लिए एकजुट हो जाना चाहिए।

कांग्रेस अध्यक्ष पर निशाना साधते हुए भाजपा अध्यक्ष ने कहा कि राहुल गांधी आये दिन कहते रहते हैं कि प्रधानमंत्री श्री नरेन्द्र मोदी ने चार साल में क्या किया? अरे राहुल गांधी, आपकी चार पीढ़ियों ने देश के विकास के लिए कुछ भी नहीं किया और आप अपने पल-पल और क्षण-क्षण का हिसाब देने वाली भारतीय जनता पार्टी सरकार पर आरोप लगा रहे हैं! उन्होंने कहा कि देश की जनता कांग्रेस पार्टी के सभी झूठे हथकंडों से वाकिफ है और वह आने वाले चुनावों में इसका करारा जवाब देगी। उन्होंने कहा कि आजादी के बाद 55 सालों से अभी अधिक समय तक देश में कांग्रेस की सरकार रही लेकिन आजादी के 70 वर्ष बाद भी देश की लगभग 50 करोड़ की आबादी बुनियादी सुविधाओं से भी महरूम थी। उन्होंने कहा कि मोदी सरकार ने देश के 50 करोड़ लोगों के जीवन-स्तर को ऊपर उठाने का अभूतपूर्व कार्य किया है। उन्होंने कहा कि लगभग 32 करोड़ जन-धन खाते खोले गए, लगभग पांच करोड़ गरीब माताओं को गैस कनेक्शन उपलब्ध कराया गया, 7.5 करोड़ शौचालयों का निर्माण किया गया, 2 करोड़ घरों में बिजली पहुंचाई गई, गरीबों के लिए दो करोड़ पक्के मकान बनाए गए, 13 करोड़ बच्चों एवं गर्भवती महिलाओं का टीकाकरण किया गया और लगभग 13 करोड़ लोगों को मुद्रा बैंक योजना के माध्यम से स्वरोजगार उपलब्ध कराया गया। उन्होंने कहा कि राहुल गांधी को बोलने से पहले अपनी सरकारों का इतिहास देख लेना चाहिए।

श्री शाह ने कहा कि भारतीय जनता पार्टी के शासनकाल में राज्य के हर गांव में 24 घंटे बिजली, हर घर में गैस, हर घर में शौचालय, हर गांव तक सड़क और पीने का पानी पहुंचा है। उन्होंने कहा कि किसानों की आय को दुगुना करने के लक्ष्य की दिशा में मजबूती से कदम उठाते हुए मोदी सरकार ने फसलों के न्यूनतम समर्थन मूल्य को लागत मूल्य का डेढ़ गुना करने का निर्णय लिया है। साथ ही गरीबों के स्वास्थ्य की चिंता करते हुए आयुष्मान भारत योजना भी लागू की गई है ताकि गरीबों को प्रतिवर्ष पांच लाख रुपये तक की स्वास्थ्य सुविधाएं मुफ्त मिल सके।

मोदी-विरोध की धुरी पर अवसरवादी दलों की महागठबंधन की तलाश पर कटाक्ष करते हुए राष्ट्रीय अध्यक्ष ने कहा कि महागठबंधन केवल एक ढकोसला मात्र है, इसका कोई अस्तित्व नहीं है। उन्होंने कहा कि महागठबंधन में शामिल नेताओं का उद्देश्य न तो देश से गरीबी, बेरोजगारी और भ्रष्टाचार को हटाना है और न ही देश के दुश्मनों को हराना है। उनका एकमात्र एजेंडा प्रधानमंत्री श्री नरेन्द्र मोदी को हराना है। उन्होंने कहा कि इन पार्टियों और इनके नेताओं के एजेंडे में देश कहीं है ही नहीं। जिनके एजेंडे में केवल वोट बैंक और तुष्टीकरण की राजनीति कर जनता का वोट हड़पना हो, ऐसी पार्टियां और ऐसे नेता भला देश का विकास क्या कर पायेंगे! उन्होंने कहा कि प्रधानमंत्री श्री नरेन्द्र मोदी ‘मेक इन इंडिया’ के लिए काम करते हैं, तो कांग्रेस एंड कंपनी ‘ब्रेक इन इंडिया’ के लिए। उन्होंने जोर देते हुए कहा कि महागठबंधन का कोई जनाधार नहीं है, इससे चुनाव परिणाम पर कोई फर्क नहीं पड़ने वाला। चाहे सब एक होकर क्यों न प्रधानमंत्री श्री नरेन्द्र मोदी के खिलाफ लड़ें, लेकिन देश की जनता भारतीय जनता पार्टी के साथ है।

भाजपा अध्यक्ष ने कहा कि राहुल गांधी जीत का दिवास्वप्न देख रहे हैं। उन्होंने कहा कि 2014 के लोक सभा चुनावों के बाद देश में जितने भी चुनाव हुए, उन सभी चुनावों में भारतीय जनता पार्टी की ऐतिहासिक जीत हुई है और कांग्रेस पार्टी की शर्मनाक हार। आने वाले पांच राज्यों के विधान सभा चुनाव और 2019 के लोक सभा चुनाव में भी कांग्रेस की करारी हार निश्चित है।

राहुल गांधी के प्रधानमंत्री बनने की महत्वाकांक्षा पर निशाना साधते हुए श्री शाह ने कहा कि कर्नाटक विधान सभा चुनावों के दौरान राहुल गांधी ने कहा था कि उनके गठबंधन को बहुमत मिलने पर मैं प्रधानमंत्री बनूंगा। राहुल गांधी की बात ख़त्म भी नहीं हुई थी कि कांग्रेस की सहयोगी पार्टी के नेताओं ने राहुल गांधी को अपना नेता मानने से इनकार कर दिया। श्री शाह ने कहा कि राहुल गांधी, आपके गठबंधन के नेता तो आपको अपना नेता पहले से ही नहीं मानते हैं, अब तो आपकी कांग्रेस पार्टी के नेताओं ने भी यह कह दिया है कि राहुल गांधी प्रधानमंत्री पद का चेहरा नहीं हैं।

श्री शाह ने कहा कि कांग्रेस पार्टी का चरित्र तो समझ ही नहीं आता, कभी वह जेएनयू में देशद्रोही नारे लगाने वालों के साथ खड़ी हो जाती है तो कभी प्रधानमंत्री की हत्या की साजिश रचने वालों के साथ। उन्होंने कहा कि अभिव्यक्ति की स्वतंत्रता का हम समर्थन करते हैं, लेकिन जो कोई भी भारतवर्ष को तोड़ने का षड्यंत्र करेगा, उसे क़ानून के हिसाब से जेल की सलाखों के पीछे पहुंचाया जाएगा।
श्री शाह ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने देश के युवाओं के बेहतर भविष्य के लिए स्किल इंडिया, स्टार्ट-अप इंडिया, स्टैंड-अप इंडिया जैसे कई योजनाओं को धरातल पर उतार कर युवाओं को जॉब सीकर की जगह जॉब क्रियेटर बनाने का कार्य किया है। उन्होंने युवा मोर्चा के कार्यकर्ताओं का आह्वान करते हुए कहा कि आपको आरोपों का जवाब परिश्रम से देना है। उन्होंने कहा कि युवा मोर्चा के कार्यकर्ता पूनम महाजन जी के नेतृत्व में घर-घर जाकर प्रधानमंत्री श्री नरेन्द्र मोदी के संदेश को उन तक पहुंचाएं।
