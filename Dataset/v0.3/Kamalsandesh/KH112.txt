भाजपा के राष्ट्रीय अध्यक्ष श्री अमित शाह ने 4 अप्रैल एवं 5 अप्रैल को ओडिशा का प्रवास किया। पहले दिन वे कालाहांडी जिला मुख्यालय भवानीपटना पहुंचे।

भवानीपटना के लाल बहादुर शास्त्री स्टेडियम में आयोजित जनसभा में श्री अमित शाह ने केंद्र सरकार की सफलता तथा राज्य सरकार की नाकामी गिनाई। उन्होंने केंद्र द्वारा ओडिशा को अब तक दी गई मदद का आंकड़ा प्रस्तुत करते हुए प्रदेश सरकार को राज्य की जनता के लिए काम नहीं करने पर आड़े हाथों लिया। उन्होंने कहा कि प्राकृतिक संसाधनों से पूर्ण ओड़िशा के पास सब कुछ है, केवल एक अच्छा शासक नहीं है। उन्होंने कहा कि प्रधानमंत्री नरेंद्र मोदीजी का विकास का जो रथ निकला है, वो गली-गली पहुंचने वाला है तथा ओड़िशा में अगली सरकार भाजपा की ही बनेगी। एससी/एक्ट को लेकर हुए विवाद पर उन्होंने कांग्रेस को जिम्मेदार बताते हुए कहा कि हम न तो आरक्षण हटाएंगे और न ही किसी को हटाने देंगे। श्री अमित शाह ने कहा कि भाजपा सिर्फ तात्कालिक फायदे के लिए योजनाओं पर काम नहीं करती है। एक भारत, श्रेष्ठ भारत के निर्माण में देश के सभी इलाकों का विकास होना चाहिए। लेकिन देश का पूर्वी हिस्सा दशकों से विकास से बेपटरी हो गया था। लेकिन केंद्र की मोदी सरकार पूर्वी भारत के उन राज्यों पर ज्यादा ध्यान दे रही है जो संसाधनों के बावजूद पिछड़े हुए हैं। श्री शाह ने कहा कि भाजपा कभी भी किसी सरकार के साथ भेदभाव नहीं करती है। दरअसल गैर भाजपा शासित राज्यों की आदत दोष डालने की पड़ चुकी है। केंद्र सरकार का स्पष्ट मानना है कि राजनीतिक मतभेद अपनी जगह हो सकते हैं। लेकिन आम लोगों को विकास के मुद्दे पर राजनीतिक दलों को मनभेद से बचना चाहिए। संपूर्ण भारत का विकास ही भाजपा का सपना है।

इस जनसभा को केंद्रीय मंत्री सर्वश्री जुएल ओराम एवं धर्मेंद्र प्रधान, प्रदेश भाजपा अध्यक्ष श्री बसंत पंडा, प्रदेश प्रभारी एवं राष्ट्रीय महासचिव श्री अरुण सिंह, राष्ट्रीय प्रवक्ता डॉ. संबित पात्रा आदि अनेक वरिष्ठ नेताओं ने संबोधित किया।

भाजपा कार्यकताओं के हत्यारों को संरक्षण दे रही है पटनायक सरकार

भारतीय जनता पार्टी के राष्ट्रीय अध्यक्ष श्री अमित शाह ने 5 अप्रैल को बोलांगीर में कहा कि ओडिशा की नवीन पटनायक सरकार भाजपा के 14 कार्यकर्ताओं की हत्यारों को संरक्षण दे रही है।

श्री शाह ने पश्चिमी ओडिशा के बोलांगीर कस्बे में ‘युवा महासमावेश’ कार्यक्रम को संबोधित करते हुए कहा कि पिछले डेढ़ वर्ष में ओडिशा में भाजपा के 14 कार्यकर्ताओं की हत्या कर दी गयी लेकिन इन हत्याओं से जुड़े किसी भी आरोपी के खिलाफ अभी तक मामला दर्ज नहीं किया गया है।

मुख्यमंत्री नवीन पटनायक के नेतृत्व वाली बीजू जनता दल सरकार के संरक्षण के कारण इन हत्याओं के आरोपी खुलेआम घूम रहे हैं। भाजपा के सत्ता में आने पर इन अपराधों के सभी आरोपियों को पकड़ कर उनके खिलाफ मुकद्दमे दर्ज किये जाएंगे। ओडिशा की बीजद सरकार को ‘जला हुआ ट्रांसफार्मर’ बताते हुए श्री शाह ने लोगों से इस उखाड़ फेंकने और राज्य के विकास के लिए भाजपा को सत्ता में लाने की आह्वान किया। 
