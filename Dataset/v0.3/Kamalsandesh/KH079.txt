युवाओं के जोश और उत्साह से यह साफ़ है कि इस बार के विधान सभा चुनाव में भारतीय जनता पार्टी 50 से अधिक सीटें जीतकर हिमाचल प्रदेश में तीन-चौथाई बहुमत से सरकार बनायेगी। मुझे यह कहने में कोई संकोच नहीं है कि आजादी के बाद से इतनी बदनामी हिमाचल प्रदेश की कभी नहीं हुई, जितनी कांग्रेस की वीरभद्र सिंह सरकार के दौरान इन पांच साल में हुई है।

भारतीय जनता पार्टी के राष्ट्रीय अध्यक्ष श्री अमित शाह ने 22 सितंबर को नगरपालिका ग्राउंड, कांगड़ा (हिमाचल प्रदेश) में युवा हुंकार रैली को संबोधित किया और युवाओं से राज्य के विकास के लिए हिमाचल प्रदेश में भारतीय जनता पार्टी की दो-तिहाई बहुमत की सरकार बनाने का आह्वान किया। उन्होंने हिमाचल की मौजूदा कांग्रेस सरकार को भ्रष्टाचार का प्रतीक बताते हुए राज्य के विकास के प्रति उसकी उदासीनता व अकर्मण्यता को लेकर वीरभद्र सरकार पर करारा प्रहार किया।

श्री शाह ने कहा कि युवाओं के जोश और उत्साह से यह साफ़ है कि इस बार के विधान सभा चुनाव में भारतीय जनता पार्टी 50 से अधिक सीटें जीतकर हिमाचल प्रदेश में तीन-चौथाई बहुमत से सरकार बनायेगी। उन्होंने कहा कि मुझे यह कहने में कोई संकोच नहीं है कि आजादी के बाद से इतनी बदनामी हिमाचल प्रदेश की कभी नहीं हुई, जितनी कांग्रेस की वीरभद्र सिंह सरकार के दौरान इन पांच साल में हुई है। उन्होंने कहा कि भारतीय जनता पार्टी ने ‘हिसाब मांगे हिमाचल’ अभियान से जुड़ने के लिए एक नंबर जारी किया है, आप 7574068068 पर मिस्ड कॉल देकर हिमाचल प्रदेश के परिवर्तन के अभियान से जुड़ सकते हैं।

भाजपा अध्यक्ष ने कहा कि हिमाचल प्रदेश में कांग्रेस को हटाकर भाजपा की सरकार लाने के लिए हमें परिवर्तन नहीं लाना है। किसी को मंत्री अथवा मुख्यमंत्री बनाने के लिए परिवर्तन नहीं करना है, बल्कि प्रदेश की व्यवस्था को बदलने के लिए, राज्य में विकास की बयार लाने के लिए परिवर्तन करना है। उन्होंने कहा कि हिमाचल प्रदेश के विकास के लिए डबल इंजन वाले ग्रोथ की जरूरत है। आपने केंद्र में प्रधानमंत्री श्री नरेन्द्र भाई मोदी के नेतृत्व में भारतीय जनता पार्टी की सरकार बनाकर एक इंजन तो लगा दिया है, अब हिमाचल प्रदेश में भी भाजपा की सरकार बनाकर दूसरा इंजन भी लगा दें, प्रदेश का विकास डबल इंजन की स्पीड से आगे बढ़ेगा।

श्री शाह ने कहा कि कांग्रेस सरकार में भ्रष्टाचार, बलात्कार, गुंडागर्दी और माफियागिरी ने देवभूमि हिमाचल प्रदेश को बर्बाद कर के रख दिया है। उन्होंने कहा कि केंद्र में मोदी सरकार आने के बाद से देश के सभी राज्यों के राजस्व में इजाफा हुआ, लेकिन हिमाचल की कांग्रेस सरकार पूरे भारत में एकमात्र ऐसी सरकार है जिसके राजस्व में कमी आई है। उन्होंने कहा कि हिमाचल प्रदेश के राजस्व में लगभग 4,200 करोड़ रुपये की कमी आई है। उन्होंने कहा कि हिमाचल प्रदेश के युवाओं पर राज्य की वीरभद्र सरकार ने लगभग 46,000 करोड़ रुपये का आर्थिक बोझ डालने का काम किया है।

भाजपा अध्यक्ष ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने इतने सारे हाइवे के प्रोजेक्ट्स हिमाचल को दिए हैं, लेकिन वीरभद्र सरकार हाइवेज का सर्वे कराने में भी असमर्थ रही। उसके लिए भी केंद्र की भाजपा सरकार ने 268 करोड़ रुपये की राशि अलग से आवंटित की है। उन्होंने कहा कि वीरभद्र सरकार हिमाचल प्रदेश का विकास नहीं कर सकती, यदि हिमाचल प्रदेश का विकास करना है तो राज्य में भारतीय जनता पार्टी की सरकार बनानी पड़ेगी। उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने हिमाचल के विकास के लिए कई काम किये हैं चाहे सौर ऊर्जा के प्रोजेक्ट्स हों, हाइड्रो पॉवर के प्रोजेक्ट्स हों या फिर 3900 किलोमीटर का हाइवे प्रोजेक्ट्स। उन्होंने कहा कि अतिवृष्टि और ओलावृष्टि से पीड़ित किसानों की भी हरसंभव सहायता करने का काम मोदी सरकार ने किया है। उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार केन्द्रीय योजनाओं में हिमाचल प्रदेश को 90% आर्थिक सहायता दे रही है, इसके बावजूद हिमाचल में विकास की रफ़्तार सुस्त है।
