भाजपा ने जम्मू नगर निगम (जेएमसी) चुनाव में भारी जीत दर्ज की, साथ ही कश्मीर घाटी में भी बेहतर प्रदर्शन करते हुए 100 वार्डों में जीत दर्ज की। यह स्थिति राज्य में चार चरणों में संपन्न स्थानीय नगर निकाय चुनावों में रही, जिसके परिणाम 20 अक्तूबर 2018 को घोषित किए गए।

जम्मू में कांग्रेस को इस चुनाव में भारी हानि का सामना करना पड़ा, जिसमें उसे 74 सदस्यीय सदन में केवल 14 सीटें ही मिल पाईं। जेएमसी में स्वतंत्र उम्मीदवारों को 18 सीटें मिलीं। भारतीय जनता पार्टी ने जम्मू नगर निगम की 75 सीटों में से 43 सीटें जीतीं, जो 2005 में हुए विगत नगर निकाय चुनावों की तुलना में उसे 18 सीटों का लाभ मिला। इससे पूर्व भाजपा के पास 25 सीटें थीं।

जम्मू की सात म्युनिसिपिल समितियों में भाजपा ने 11 सीटों के साथ अखनूर सीट जीती, जबकि कांग्रेस 2 सीटों पर विजयी रही। बिश्नाह में भाजपा सात निर्दलियों के मुकाबले छह सीटों पर विजयी रही। अर्निया में भाजपा ने सात सीटें, 5 निर्दलियों ने और एक पर कांग्रेस ने विजय प्राप्त की। आरएसपुरा में भाजपा 9 सीटें, निर्दलियों ने तीन और कांग्रेस ने एक सीट जीती। घमनहासन में भाजपा ने 2 सीटें जीतीं और कांग्रेस ने 2 और जूरियन में भाजपा ने दो सीटें जीतीं और कांग्रेस ने चार तथा निर्दलीय ने एक सीट पर विजय प्राप्त की।

कश्मीर घाटी में चुनाव अधिकारियों के अनुसार चुनावों में कश्मीर डिवीजन के 42 नगर निकायों के 178 वार्डों में निर्दलीय चुनाव जीतकर सबसे बड़े ग्रुप के रूप में उभरे, जिसमें लेह और कारगिल भी शामिल हैं। कांग्रेस को 157 वार्डों में विजय प्राप्त हुई, जबकि भाजपा ने घाटी में 100 वार्डों में विजय प्राप्त की। एनसी और पीडीपी ने चुनावों का बहिष्कार किया।

जबकि भाजपा 12 म्युनिसिपिल निकायों में सबसे बड़ी पार्टी बन कर उभरी, इन पांच निकायों में वह बहुमत में रही। कांग्रेस 15 निकायों में सबसे बड़ी पार्टी बनकर उभरी, जिसमें से 11 में वह बहुमत में रही।

श्रीनगर नगर निगम (एसएमसी) में 74 सदस्यीय निकाय में 53 सीटों पर निर्दलीय उम्मीदवार जीते, जबकि कांग्रेस ने 16 और भाजपा ने चार वार्डों में विजय हासिल की।

जम्मू कश्मीर स्थानीय निकाय चुनावों में भाजपा के अच्छे प्रदर्शन करने पर प्रधानमंत्री श्री नरेंद्र मोदी ने कहा कि उनकी पार्टी लोगों की अाकांक्षाओं पर खरा उतरने के लिये कड़ी मेहनत करेगी। उन्होंने ट्वीट कर कहा, “मैं शहरी स्थानीय निकाय चुनावों में भाजपा का समर्थन देने के लिये जम्मू और कश्मीर के लोगों को धन्यवाद देता हूं।” प्रधानमंत्री श्री नरेंद्र मोदी ने प्रदेश के लोगों को आश्वस्त किया कि भाजपा राज्य के युवाओं की आकांक्षाओं को पूरा करने के लिये कड़ी मेहनत करेगी।

वहीं भाजपा राष्ट्रीय अध्यक्ष श्री अमित शाह ने भी पार्टी के प्रदर्शन पर खुशी जाहिर की। उन्होंने कहा कि जम्मू कश्मीर में शहरी निकाय चुनावों में प्रभावशाली प्रदर्शन से साफ है कि पार्टी ने राज्य के लोगों का विश्वास हासिल किया है। श्री शाह ने ट्वीट कर कहा, “ये नतीजे जम्मू कश्मीर के लोगों की आकांक्षाओं को दर्शाते हैं, जिन्होंने झगड़े की राजनीति से आगे बढ़कर प्रधानमंत्री नरेंद्र मोदी की विकास की राजनीति में भरोसा जताया। मैं भाजपा को समर्थन देने के लिये उनका शुक्रिया करता हूं और आश्वस्त करता हूं कि उनके सपनों को साकार करने के लिये हम कोई कोर कसर नहीं छोड़ेंगे।’’
