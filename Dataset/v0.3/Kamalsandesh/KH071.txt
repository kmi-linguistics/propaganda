भारतीय जनता पार्टी के राष्ट्रीय अध्यक्ष श्री अमित शाह ने 6 सितम्बर को ‘संकल्प से सिद्धि’ कार्यक्रम के तहत होटल पाल हाइट्स, भुबनेश्वर (ओडिशा) में आयोजित प्रबुद्ध वर्ग सम्मेलन को संबोधित किया और भारतीय जनता पार्टी की विचारधारा, सिद्धांतों एवं कार्यपद्धति पर विस्तार से चर्चा की। विदित हो कि श्री शाह देश के सभी राज्यों में कुल 110 दिनों के अपने विस्तृत प्रवास कार्यक्रम के तहत तीन दिवसीय दौरे पर ओडिशा प्रवास पर थे।

भाजपा राष्ट्रीय अध्यक्ष श्री अमित शाह ने कहा कि एक बहुदलीय लोकतांत्रिक संसदीय प्रणाली में किसी भी पार्टी का मूल्यांकन तीन मापदंडों के आधार पर किया जाना चाहिए – पार्टी का आंतरिक लोकतंत्र, पार्टी का सिद्धांत और सत्ता में आने पर सरकार की कार्यपद्धति। उन्होंने कहा कि अब समय आ गया है कि देश की जनता इन आधारभूत मापदंडों पर राजनीतिक पार्टियों का मूल्यांकन करे। उन्होंने कहा कि भारतीय जनता पार्टी सभी पार्टियों से अलग है, क्योंकि आज देश में मौजूद लगभग 1650 छोटी-बड़ी पार्टियों में से केवल भारतीय जनता पार्टी ही एकमात्र ऐसी पार्टी है जिसके अंदर आतंरिक लोकतंत्र बचा हुआ है।

श्री शाह ने कहा कि किसी भी दल का तुलनात्मक अध्ययन करने के लिए दूसरा सबसे महत्त्वपूर्ण मापदंड है – पार्टी का सिद्धांत। उन्होंने कहा कि सिद्धांतों के आधार पर वही पार्टियां चल सकती हैं, जो वंशवाद के आधार पर नहीं चलती।

उन्होंने कहा कि 1950 से 2017 की जन संघ से भारतीय जनता पार्टी की यात्रा अंत्योदय, एकात्म मानववाद और सांस्कृतिक राष्ट्रवाद की यात्रा रही है और यही हमारे मूल सिद्धांत हैं।
राष्ट्रीय अध्यक्ष ने कहा कि ओडिशा में विकास की संभावना गुजरात से सौ प्रतिशत ज्यादा है। उन्होंने कहा कि गुजरात में विकास के व्यापक कार्य हुए हैं, लेकिन ओडिशा में विकास की संभावनाओं को एक्सप्लोर करने के बजाय केवल भ्रष्टाचार ही भ्रष्टाचार हुआ है। उन्होंने कहा कि ओडिशा में बीजद सरकार विकास नहीं कर सकती, यह परफॉरमेंस करने वाली सरकार नहीं है। उन्होंने कहा कि जो सरकार परफॉर्म नहीं कर सकती, विकास नहीं कर सकती, उसे सत्ता में रहने का कोई अधिकार नहीं है। उन्होंने कहा कि यदि आप भाजपा और शेष पार्टियों की सरकारों की तुलना करेंगे तो आपको पता चलेगा कि जहां-जहां भाजपा की सरकार है, वहां तेज गति से विकास होता है। उन्होंने कहा कि जो आजादी के 65 साल बाद तक देश में विकास नहीं कर पाए, उनके विकास के वादे पर आप कभी भरोसा नहीं कर सकते। उन्होंने कहा कि यदि कांग्रेस और बीजद ने विकास योजनाओं पर आजादी के बाद से अब तक काम किया होता तो हमें इन कामों को पूरा करने का पुण्य नहीं मिलता।

श्री शाह ने कहा कि प्रधानमंत्री श्री नरेन्द्र मोदी जी के नेतृत्व में केंद्र की भारतीय जनता पार्टी सरकार ने देश के विकास व गरीब-कल्याण के लिए लगभग 106 योजनाओं की शुरुआत की है और इनमें से एक भी योजना ऐसी नहीं है जो किसी एक जो किसी एक वर्ग विशेष के लिए बनी हो। ये सभी योजनायें सर्वस्पर्शी एवं सर्व समावेशी हैं। उन्होंने कहा कि मध्य प्रदेश की शिवराज सरकार इन सभी योजनाओं को समाज के अंतिम व्यक्ति तक पहुंचाने में सफल रही है। 104 उपग्रहों को एक साथ अंतरिक्ष में प्रक्षेपित कर भारत अंतरिक्ष के अंदर दुनिया की एक प्रमुख ताकत के रूप में उभरा है। उज्ज्वला योजना के माध्यम से देश के लगभग पौने तीन करोड़ गरीब महिलाओं के घर में गैस सिलिंडर पहुंचाया गया है, साढ़े चार करोड़ से अधिक शौचालय का निर्माण कर महिलाओं को सम्मान के साथ जीने का अधिकार दिया गया है और लगभग 29 करोड़ लोगों के बैंक अकाउंट खोल कर उन्हें देश के अर्थतंत्र की मुख्यधारा में जोड़ा गया है। उन्होंने कहा कि आजादी के 70 साल बाद भी देश की 60% आबादी का देश के अर्थतंत्र के साथ जुड़ाव ही नहीं था। मुद्रा बैंक योजना के माध्यम से देश के करोड़ों गरीब युवाओं को स्वरोजगार के अवसर उपलब्ध कराये गए हैं।

राष्ट्रीय अध्यक्ष ने कहा कि जीएसटी के रूप में ‘एक राष्ट्र, एक कर’ का स्वप्न साकार हुआ है। उन्होंने कहा कि नोटबंदी, बेनामी संपत्ति क़ानून, शेल कंपनियों के खिलाफ अभियान और मॉरीशस-साइप्रस-सिंगापुर रूट को बंद करके काले-धन पर कठोर कार्रवाई की गई है। उन्होंने कहा कि प्रधानमंत्री श्री नरेन्द्र मोदी ने योग को पूरी दुनिया में स्वीकृति दिला कर देश की संस्कृति को प्रतिष्ठित करने का काम किया है। उन्होंने कहा कि सर्जिकल स्ट्राइक के जरिये आतंकवाद पर करारा प्रहार किया, इससे दुनिया का देश को देखने का नजरिया बदल गया। उन्होंने कहा कि आजादी के 70 साल बाद भी बिजली से वंचित लगभग 19 हजार गांवों में से साढ़े 13 हजार से अधिक गांवों में बिजली पहुंचा दी गई है, बचे हुए गांवों में भी मई, 2018 तक पहुंचा दी जायेगी। उन्होंने कहा कि प्रधानमंत्री फसल बीमा, स्वायल हेल्थ कार्ड, नीम कोटेड यूरिया, सिंचाई योजना, ई-मंडी जैसी योजनाओं के माध्यम से किसानों की आय को 2022 तक दुगुना करने के लक्ष्य को प्राप्त करने की दिशा में तेज गति से काम हो रहा है। उन्होंने कहा कि प्रधानमंत्री श्री नरेन्द्र मोदी ने पूरी दुनिया में योग को प्रतिष्ठित कर भारतीय संस्कृति और धरोहर को अंतर्राष्ट्रीय स्वीकृत दिलाई। उन्होंने कहा कि डिजिटल ट्रांजेक्शन के लिए भीम एप सबसे पॉपुलर प्लेटफ़ॉर्म है। उन्होंने कहा कि जब श्री नरेन्द्र मोदी के रूप में गरीब का बेटा देश का प्रधानमंत्री बनता है तब इस तरह की गरीब-कल्याण की सोच विकसित होती है और प्रधानमंत्री जी ने देश के विकास के स्केल को ऊपर उठाने का काम किया है। उन्होंने कहा कि देश की सुरक्षा से अधिक प्रायोरिटी किसी और चीज की इस सरकार की नहीं है। उन्होंने कहा कि प्रधानमंत्री श्री नरेन्द्र मोदी ने देश को स्वच्छता का संस्कार देने का काम किया है, हमने देश को परिवर्तित करने का प्रयास है।

भाजपा अध्यक्ष ने कहा कि ओडिशा के विकास के लिए पिछले तीन साल में प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने कई कार्य किये हैं। उन्होंने कहा कि मोदी सरकार ने ओडिशा के विकास के लिए यूपीए के 13वें वित्त आयोग की तुलना में 14वें वित्त आयोग में लगभग ढाई गुना अधिक राशि दी है। उन्होंने कहा कि 13वें वित्त आयोग में कांग्रेस की यूपीए सरकार ने ओडिशा को विकास के लिए 79,486 करोड़ रुपये की राशि दी थी, जबकि 14वें वित्त आयोग में मोदी सरकार ने राज्य के लिए 2,11,510 करोड़ रुपये की राशि आवंटित की है। इसके अतिरिक्त अन्य परियोजनाओं के लिए राज्य को 40,000 करोड़ रुपये की राशि अलग से उपलब्ध कराई गई है। उन्होंने कहा कि विकास के लिए ओडिशा को दिया गया पैसा आखिर गया कहां, इसका हिसाब नवीन पटनायक जी को देना चाहिए, आप उनसे हिसाब मांगें या न मांगें, मैं तो जरूर मांगूगा।

उन्होंने कहा कि ओडिशा सरकार का विकास रूपी ट्रांसफॉर्मर जल चुका है, उखाड़ कर फेंक दीजिए ओडिशा की इस निकम्मी एवं भ्रष्ट बीजद सरकार को। इस सरकार के रहते ओडिशा का विकास हो ही नहीं सकता। उन्होंने कहा कि ओडिशा में यदि विकास चाहिए तो राज्य में एक ऐसी सरकार बनानी होगी जो प्रधानमंत्री श्री नरेन्द्र मोदी के साथ कंधे से कंधे मिलाकर राज्य के विकास के लिए काम करे। उन्होंने कहा कि आपने सबको मौक़ा देकर देख लिया है, आपने कांग्रेस को मौक़ा दिया है, बीजद को मौक़ा दिया, आप एक मौक़ा भारतीय जनता पार्टी को दीजिए, हम ओडिशा को देश के विकसित राज्यों में शुमार करेंगे। 
