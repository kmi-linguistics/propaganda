भारतीय जनता पार्टी के राष्ट्रीय अध्यक्ष श्री अमित शाह ने 21 जून को गुजरात के दो दिवसीय सांगठनिक प्रवास कार्यक्रम के दौरान हेलीपैड ग्राउंड, नडियाद में आयोजित सेन्ट्रल जोन के पन्ना प्रमुख सम्मेलन को संबोधित किया और कार्यकर्ताओं से कांग्रेस को गुजरात से जड़ से उखाड़ फेंकने का आह्वान किया। इससे पहले उन्होंने सुबह जीएमडीसी ग्राउंड, अहमदाबाद में योग दिवस के उपलक्ष्य में आयोजित अंतर्राष्ट्रीय योग दिवस समारोह में बाबा रामदेव के साथ योग किया। इसके बाद उन्होंने नडियाद में खेडा जिला भाजपा के नए कार्यालय का उद्घाटन किया। भाजपा अध्यक्ष आज भारत के लौह पुरुष सरदार बल्लभ भाई पटेल के जन्म स्थान देसाई वागो, नडियाद गए और उन्हें अपनी विनम्र श्रद्धांजलि अर्पित की।

श्री शाह ने कहा कि मध्य गुजरात के आठ जिलों के 10,500 बूथों से लगभग सवा लाख पन्ना प्रमुख आज सरदार बल्लभभाई पटेल की जन्मभूमि पर, संतराम मंदिर की पवित्र धरती पर महाकाली के पावन सान्निध्य में बैठे हैं, हमारी विजय निश्चित है। उन्होंने कहा कि मीडिया को आज हमारे कार्यकर्ताओं के विराट दर्शन का फोटो प्रकाशित करनी चाहिए ताकि कांग्रेस सहित सभी को पता चले कि इस बार के गुजरात विधानसभा चुनाव में भारतीय जनता पार्टी की किस तरह की भव्य विजय होने वाली है।

श्री शाह ने कहा कि गुजरात में 1995 से निरंतर चली आ रही भारतीय जनता पार्टी की विकास यात्रा हमारे कार्यकर्ताओं के परिश्रम के कारण ही संभव हो पाया है। उन्होंने कहा कि गुजरात में श्री नरेन्द्र मोदी सरकार, आनंदीबेन और विजय रुपानी सरकार, तीनों भाजपा सरकारों ने हमेशा जन-आकांक्षाओं और अपेक्षाओं के अनुरूप ही काम किया है। उन्होंने कहा कि गुजरात में जनता का प्यार, आशीर्वाद और समर्थन भारतीय जनता पार्टी के साथ है, 1995 से लेकर आज तक गुजरात में भाजपा कोई भी चुनाव हारी नहीं है चाहे वह विधानसभा के चुनाव हों या फिर लोक सभा चुनाव। उन्होंने कहा कि पूरे देश की जनता भारतीय जनता पार्टी के साथ है। उन्होंने कहा कि इस तरह जब हर कार्यकर्ता सम्मेलन में एक लाख से ज्यादा कार्यकर्ता एक साथ ‘भारत माता की जय’ का उद्घोष करते हैं तो भारतीय जनता पार्टी की विजय निश्चित है।

भाजपा अध्यक्ष ने कहा कि केंद्र और गुजरात, दोनों जगह जब कांग्रेस की सरकार थी, तब भी गुजरात के मुख्यमंत्री चाहे वे श्री माधव सिंह सोलंकी हों या अमरसिंह चौधरी, जब राज्य में विकास कार्यों के लिए दिल्ली जाते थे तो उन्हें सात-सात दिन तक अप्वाइंटमेंट नहीं मिल पाता था और विकास कार्य रुका रह जाता था। उन्होंने कहा कि आज केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी की सरकार है, मोदी सरकार ने गुजरात के विकास के लिए कई कार्य किये हैं। उन्होंने कहा कि यूपीए सरकार के समय 13वें वित्त आयोग में गुजरात की सेन्ट्रल टैक्स में हिस्सेदारी 43,300 करोड़ थी, जो मोदी सरकार में 14वें वित्त आयोग में बढ़ कर 1,22,453 करोड़ रुपये हो गई है। उन्होंने कहा कि ग्रांट इन ऐड को भी 8,400 करोड़ रुपये से बढ़ाकर 1,79,62 करोड़ रुपये कर दिया गया है, इसी तरह डिजास्टर मैनेजमेंट ग्रांट को भी 2,000 करोड़ रुपये से बढ़ा कर 2,900 करोड़ रुपये कर दिया गया है। उन्होंने कहा कि लोकल बॉडीज ग्रांट के तौर पर कांग्रेस सरकार में 13वें वित्त आयोग में गुजरात को जहां केवल 2,723 करोड़ रुपये मिलते थे, अब 14वें वित्त आयोग में यह बढ़ कर 15,000 करोड़ रुपये हो गया है।

श्री शाह ने कहा कि केंद्र की भारतीय जनता पार्टी सरकार ने गुजरात में मुद्रा बैंक, शौचालय निर्माण और अफोर्डेबल हाउसिंग के क्षेत्र में तेज गति से कार्य किये हैं। उन्होंने कहा कि प्रधानमंत्री श्री नरेन्द्र मोदी ने तीन साल के शासनकाल में देश का मान-सम्मान दुनिया में बढ़ाने का काम किया है। उन्होंने कहा कि मोदी सरकार ने देश के विकास व गाँव, गरीब, किसान, दलित, आदिवासी, शोषित, वंचित, युवा एवं महिलाओं के कल्याण के लिए 106 योजनाओं की शुरुआत की है ताकि समाज का कोई भी वर्ग विकास से अछूता न रहे। उन्होंने कहा कि यही कारण है कि देश के कई राज्यों में भारतीय जनता पार्टी की सरकार अपने विकास कार्यों के आधार पर बार-बार चुनकर सत्ता में आती है, इसी तरह गुजरात में भी हमें अभूतपूर्व जीत प्राप्त होगी। उन्होंने कहा कि जब श्री नरेन्द्र भाई मोदी गुजरात के मुख्यमंत्री थे, तब गुजरात विधानसभा चुनाव में भाजपा की 128 सीटें आई थीं, आज नरेन्द्र भाई देश के प्रधानमंत्री है, हमारी सीटें 150 से अधिक आनी चाहिए। उन्होंने कार्यकर्ताओं का आह्वान करते हुए कहा कि हम सब वोटिंग के दिन 12 बजे दोपहर से पहले मतदान करने का संकल्प लेकर और भाजपा की विचारधारा के साथ-साथ केंद्र की मोदी सरकार व गुजरात की विजयभाई रुपानी सरकार की उपलब्धियों का संदेश लेकर घर-घर जाएँ और तीन-चौथाई बहुमत के साथ गुजरात में एक बार फिर से भारतीय जनता पार्टी की सरकार बनाने के लिए संकल्पबद्ध हों।

