भा
रतीय जनता पार्टी के राष्ट्रीय अध्यक्ष श्री अमित शाह ने 10 नवंबर को छत्तीसगढ़ की राजधानी रायपुर में प्रदेश के विकास का अगले पांच वर्ष के लिए “अटल संकल्प पत्र” जारी किया और छत्तीसगढ़ को नक्सल-मुक्त राज्य बनाने का संकल्प व्यक्त करते हुए श्रद्धेय अटल बिहारी वाजपेयी जी के सपनों का “नवा छत्तीसगढ़” बनाने का खाका राज्य की जनता के सामने रखा। इसके पश्चात श्री शाह ने गांधी मैदान, राजिम (गरियाबंद) में एक विशाल जन-सभा को संबोधित किया। तत्पश्चात् उन्होंने राजनंदगांव में गंज चौक से मानव मंदिर तक एक भव्य रोड शो किया। रोड शो के समापन पर जनसभा को संबोधित करते हुए उन्होंने कहा कि श्री रमन सिंह जी के प्रति अपार जनसमर्थन से यह निश्चित है कि यहां की जनता पिछले बार से भी अधिक बहुमत के साथ उन्हें विजयी बनाएगी और उन्हें पुनः राज्य के विकास की बागडोर सौंपेगी।

श्री शाह ने अटल संकल्प पत्र जारी करते हुए मुख्यमंत्री श्री रमन सिंह द्वारा पिछले 15 वर्षों में किये गए जनकल्याण कार्यों की भूरि-भूरि प्रशंसा करते हुए कहा कि रमन सिंह के नेतृत्व में भाजपा सरकार ने छत्तीसगढ़ को विकास के पथ पर अग्रसर किया है। उन्होंने कहा कि इस समय छत्तीसगढ़ में मणिकंचन का योग है। केन्द्र में श्री नरेन्द्र मोदी के नेतृत्व वाली भाजपा की और छत्तीसगढ़ में भी रमण सिंह के नेतृत्व में भाजपा की सरकार है। इन दोनों के प्रयासों से यह राज्य सफलता के मार्ग पर तेजी से आगे बढ़ रहा है और यह मणिकंचन योग आगे भी बना रहेगा।

अटल संकल्प पत्र जारी करते हुए भाजपा अध्यक्ष ने कहा कि भारतीय जनता पार्टी का छत्तीसगढ़ के लिए “अटल संकल्प पत्र” भारतीय जनता पार्टी के 15 साल की लोक-कल्याणकारी सरकार के संकल्प, कार्यसंस्कृति एवं श्रद्धेय अटल बिहारी वाजपेयी जी के सपनों को साकार करने का लक्ष्य है। उन्होंने कहा कि यह संकल्प पत्र राज्य के विकास को एक नई उड़ान देगा और छत्तीसगढ़ की आम जनता के जीवन-स्तर को और ऊंचा उठाने में सहायक होगा।
राष्ट्रीय अध्यक्ष ने कहा कि मध्य प्रदेश का कभी हिस्सा रहा छत्तीसगढ़ बीमारू राज्य की श्रेणी में था, लेकिन यहां के मुख्यमंत्री रमन सिंह के कुशल नेतृत्व में यह अब पिछड़ा नहीं बल्कि पॉवर हब बन चुका है और विगत 15 सालों से शिक्षा और स्वास्थ्य का हब बना, छत्तीसगढ़ राज्य जल्द ही डिजिटल हब भी बनेगा।

श्री शाह ने कहा कि छत्तीसगढ़ की जनता ने एक बार फिर से राज्य में विकास की गाथा को आगे बढ़ाने के लिए श्री रमण सिंह के नेतृत्व में भारतीय जनता पार्टी की पूर्ण बहुमत की सरकार बनाने का निश्चय कर लिया है।

छत्तीसगढ़ में पुनः भाजपा सरकार गठित होने पर 12वीं तक सभी छात्र-छात्राओं को मुफ्त किताबें और यूनिफॉर्म दिए जाएंगे। मेधावी छात्रों को फ्री लैपटॉप दिया जाएगा। कक्षा नौ तक के छात्रों को मुफ्त साइकिल मिलेगी। आदिवासी बच्चों के कल्याण के लिए राज्य में 184 एकलव्य स्कूल खोले जाएंगे। राज्य में फिर से रमन सिंह सरकार बनने पर पत्रकारों के लिए अलग से कल्याण बोर्ड का गठन किया जाएगा। महिलाओं को अपना व्यापार शुरू करने के लिए 2 लाख रुपये तक बिना ब्याज के लोन दिया जाएगा। छत्तीसगढ़ में भाजपा सरकार बनने पर राज्य में फिल्म सिटी का निर्माण किया जाएगा। राज्य को विश्व पर्यटन स्थल के रूप में विकसित किया जाएगा। भाजपा सरकार हर व्यक्ति को आवास की कल्पना को साकार करने के लिए प्रतिबद्ध है। इसके तहत 2022 तक हर व्यक्ति को पक्का आवास दिया जायेगा। स्वास्थ्य बीमा को और बेहतर बनाया जाएगा, जिसके तहत आयुष्मान योजना के तहत 5 लाख रुपये तक का बीमा और अभी यूनिवर्सल हेल्थ बीमा की रकम को 50 हजार से बढ़ाकर 1 लाख रुपये किया जाएगा। राज्य में फिर से भाजपा सरकार बनने पर 60 वर्ष से अधिक उम्र के भूमिहीन मजदूरों और छोटे कृषकों को 1 हजार रुपये प्रति माह पेंशन दिया जाएगा। राज्य में सिंचित क्षेत्र का रकबा बढ़ाने के लिए स्टॉप डेम के विकास पर बल दिया जाएगा।
