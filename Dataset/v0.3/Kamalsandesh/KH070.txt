हाल ही में तीन राज्यों-मध्य प्रदेश, पश्चिम बंगाल और महाराष्ट्र-में संपन्न हुए नगरीय निकाय चुनावों में भारतीय जनता पार्टी को शानदार सफलता मिली। मध्य प्रदेश में 43 नगरीय निकाय अध्यक्ष के लिए हुए चुनाव में भाजपा को 25 सीटों पर विजय मिली, पश्चिम बंगाल में भाजपा ने माकपा-कांग्रेस को पछाड़ते हुए दूसरा स्थान प्राप्त किया, वहीं मीरा-भायंदर महानगरपालिका चुनाव में पार्टी ने 95 में से 62 सीटों पर जीत दर्ज कर अपना परचम लहराया।
मध्य प्रदेश

भाजपा ने जीती 25 सीटें
मध्य प्रदेश में 43 नगरीय निकाय अध्यक्ष के लिए हुए चुनाव में भारतीय जनता पार्टी को 25 सीटों पर विजय मिली, जबकि मुख्य विपक्षी दल कांग्रेस को 15 सीटों के साथ संतोष करना पड़ा। वहीं, तीन सीट पर निर्दलीय प्रत्याशी निर्वाचित हुए। इन 43 नगरीय निकाय के लिए 11 अगस्त को मतदान हुआ था। 16 अगस्त को परिणाम आए। इनमें चार नगरपालिकाओं के अध्यक्ष एवं 39 नगर परिषदों के अध्यक्ष शामिल हैं। मध्य प्रदेश के मुख्यमंत्री श्री शिवराज सिंह चौहान ने कहा कि नगरीय निकाय चुनाव में भाजपा ने फिर शानदार सफलता प्राप्त की है। उन्होंने कार्यकर्ताओं को बधाई देते हुए जनता का आभार माना और कहा कि यह विजय भाजपा की नीतियों की विजय है। हमारे प्रधानमंत्री नरेन्द्र मोदी जो कि दुनिया के सर्वश्रेष्ठ नेता है। उनके नेतृत्व और विकास की जीत है। यह जीत कार्यकर्ताओं के घनघोर परिश्रम की जीत है।
पश्चिम बंगाल

भाजपा बनी दूसरी सबसे बड़ी पार्टी
पश्चिम बंगाल हुए नगर निकाय चुनावों में तृणमूल कांग्रेस को सभी सात निकायों में जीत मिली, जबकि वामदलों और कांग्रेस को पीछे छोड़ते हुए भारतीय जनता पार्टी अधिकतर स्थानों पर दूसरे स्थान पर रही।
गत 17 अगस्त को आए चुनाव परिणाम में भाजपा ने तीन नगर निकायों में छह सीटें जीतीं, जिनमें उत्तर बंगाल के धूपगूड़ी में चार और बुनियादपुर (उत्तर बंगाल) तथा दक्षिण बंगाल के पंसकुरा में एक-एक सीट शामिल है। तृणमूल ने भी पंसकुरा और पूर्वी मिदनापुर- जिला के हाल्दिया, बीरभूम के नलहाटी, दक्षिण दिनाजपुर के बुनियादपुर और जलपाईगुड़ी जिले के धूपगुड़ी सहित ने बर्धमान पश्चिम जिला के दुर्गापुर, कूपर्स कैम्प में जीत दर्ज की है।
चुनाव के नतीजे राज्य की राजनीति में बड़े बदलाव के संकेत हैं, क्योंकि इस चुनाव में भाजपा तृणमूल कांग्रेस की मुख्य विपक्षी बनकर उभरी है। वामदल की सहयोगी फाॅरवर्ड ब्लाॅक का इस चुनाव में बेहद खराब प्रदर्शन रहा। बहरहाल, उन्होंने नलहाटी नगर पालिका में एक सीट जीती। वहीं माकपा और कांग्रेस इस चुनाव में एक भी सीट जीतने में नाकाम रही।
महाराष्ट्र

भाजपा की बड़ी जीत
मीरा-भायंदर महानगरपालिका चुनाव में भाजपा ने बड़ी जीत दर्ज की। इस चुनाव में भाजपा ने 95 में से 62 सीटों पर जीत दर्ज की, जबकि 2012 में हुए चुनाव में पार्टी ने आधी सीटों पर सीट दर्ज की थी। शिवसेना की झोली में 22 सीटें आई, जबकि 2012 में सेना को 14 सीटें मिली थीं।
भाजपा की इस जीत पर राज्य के मुख्यमंत्री श्री देवेंद्र फडणवीस ने पार्टी कार्यकर्ताओं और मीरा रोड और भायंदर के वोटरों का धन्यवाद किया है। गौरतलब है कि मीरा-भायंदर चुनाव में भाजपा और शिवसेना ने अलग-अलग चुनाव लड़ा था। इस चुनाव में नैशनलिस्ट कांग्रेस पार्टी (एनसीपी) खाता भी नहीं खोल पाई, जबकि 2012 के चुनाव में एनसीपी 26 सीटों के साथ दूसरी सबसे बड़ी पार्टी के तौर पर उभरी थी। वहीं कांग्रेस को 10 सीटों से संतोष करना पड़ा, जो 2012 के मुकाबले 10 सीट कम है। भाजपा की बड़ी जीत के बाद कार्यकर्ताओं ने आतिशबाजी कर जीत का जश्न मनाया।
