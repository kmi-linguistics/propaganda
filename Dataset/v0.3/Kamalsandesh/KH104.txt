नेशनल पीपुल्स पार्टी (एनपीपी) के अध्यक्ष श्री कोनराड संगमा ने 6 मार्च को मेघालय के मुख्य मंत्री पद की शपथ ली। मेघालय के राज्यपाल श्री गंगा प्रसाद ने श्री कोनराड संगमा को मुख्यमंत्री पद की शपथ दिलाई। बता दें कि एनपीपी केंद्र और मणिपुर में भाजपा की सहयोगी पार्टी है।

श्री गंगा प्रसाद ने कोनराड को 5 मार्च को प्रदेश में सरकार बनाने का आमंत्रण दिया था। राज्य में पांच दलों और एक निर्दलीय के समर्थन से राजग सरकार बनी है। श्री कोनराड के साथ श्री जेम्स पीके संगमा, श्री ए. एल. हेक समेत 11 मंत्रियों ने भी
शपथ ली। श्री कोनराड संगमा के शपथ ग्रहण समारोह में शिरकत करने पहुंचे केंद्रीय गृहमंत्री श्री राजनाथ सिंह ने उन्हें बधाई दी और कांग्रेस को आड़े हाथों लिया। श्री राजनाथ सिंह ने कहा कि पहले लोगों को यह लगता था कि नॉर्थ-ईस्ट के राज्यों में सिर्फ कांग्रेस ही राज कर सकती है, लेकिन भाजपा ने बदलाव कर इतिहास रचा है।

चुनाव परिणाम की घोषणा के बाद विधानसभा की स्थिति देखी जाए तो 60 में से 21 सीटें कांग्रेस को मिली हैं। वहीं एनपीपी ने 19 और भाजपा ने 2 सीटों पर सफलता प्राप्त की, जबकि यूनाईटेड डेमोक्रेटिक पार्टी को 6 और पीपुल्स डेमोक्रेटिक पार्टी को 2 सीटें मिली हैं।

उल्लेखनीय है कि श्री कोनराड संगमा ने 5 मार्च को राज्यपाल श्री गंगा प्रसाद से भेंट की थी और 60 सदस्यीय विधानसभा में 34 विधायकों के समर्थन से सरकार बनाने का दावा पेश किया था। बैठक के बाद श्री संगमा ने कहा, ‘हमने राज्यपाल से मुलाकात की और 34 विधायकों के समर्थन का पत्र पेश किया, जिसमें 19 विधायक एनपीपी के, 6 यूनाईटेड डेमोक्रेटिक फ्रंट, 4 पीपुल्स डेमोक्रेटिक पार्टी, 2 हिल स्टेट डेमोक्रेटिक पार्टी (एचएसपीडीपी), 2 भाजपा के और एक निर्दलीय विधायक है।’
 
