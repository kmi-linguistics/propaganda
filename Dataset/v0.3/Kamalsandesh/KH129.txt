भारतीय जनता पार्टी के राष्ट्रीय अध्यक्ष श्री अमित शाह ने 19 सितंबर को नागौर में विशाल किसान सम्मलेन को संबोधित किया। इस दौरान श्री शाह ने विपक्ष पर जमकर निशाना साधा। उन्होंने कहा कि एक समय था जब किसानों को यूरिया लेने के लिए लाठी खानी पड़ती थी और यूरिया की कालाबाजारी की जाती थी, लेकिन मोदी सरकार ने यूरिया की नीम कोटिंग करके कालाबाजारी को बंद किया। मोदी सरकार ने किसानों को यूरिया देने का काम किया है।

सम्मेलन के दौरान श्री अमित शाह ने कहा कि भाजपा ‘किसान समृद्ध तो देश समृद्ध’ का मंत्र लेकर चली है। प्रधानमंत्री बनने से पहले ही नरेन्द्र मोदी जी ने देश की जनता से वादा किया था कि केंद्र में बनने वाली देश के किसानों के प्रति समर्पित होगी। श्री शाह ने कहा कि प्रधानमंत्री नरेंद्र मोदीजी ने केंद्रीय बजट में किसान को दी जाने वाली राशि को भी दोगुना किया है। इस दौरान उन्होंने कांग्रेस पार्टी पर भी जमकर निशाना साधते हुए कांग्रेस अध्यक्ष श्री राहुल गांधी से सवाल पूछा कि यूपीए सरकार ने बजट में किसानों के लिए कितनी राशि आवंटित की थी। श्री अमित शाह ने भाजपा शासित राज्यों में किसानों को दिए जाने वाले लाभ को भी गिनाया। उन्होंने कहा कि देश में जिन-जिन राज्यों में भारतीय जनता पार्टी की सरकारें हैं, वहां कृषि विकास दर दहाई अंकों में रहा है जबकि कांग्रेस की सरकारों में यह काफी कम है।

श्री शाह ने कहा कि केंद्र में 10 सालों तक चलने वाली सोनिया-मनमोहन-राहुल गांधी की यूपीए सरकार के दौरान देश की कृषि विकास दर ऋणात्मक थी, जबकि पिछले चार सालों में कृषि विकास दर 4% से अधिक पहुंचा है। अगर कांग्रेस की सरकारों ने आजादी के 70 सालों में किसानों की भलाई के लिए काम किया होता तो आज भारतीय किसान विश्व के सबसे समृद्ध किसान होते। हमारे दिल में किसानों के लिए दर्द है और उनकी भलाई के लिए काम करने का जज्बा है।

भाजपा राष्ट्रीय अध्यक्ष ने आगे कहा, “प्रधानमंत्री नरेन्द्र मोदी जी ने 2022 तक किसानों की आय को दुगुना करने का लक्ष्य रखा है और इसकी प्राप्ति के लिए मजबूत कदम उठाते हुए फसलों के न्यूनतम समर्थन मूल्य को लागत मूल्य का डेढ़ गुना करने का निर्णय लिया है। भाजपा की वसुंधरा सरकार राजस्थान में किसानों को कृषि के लिए ब्याज मुक्त ऋण मुहैया करा रही है। इतना ही नहीं, वसुंधरा सरकार ने किसानों के 50,000 रुपये तक के कर्ज को भी माफ़ कर दिया है, जिससे राज्य के लाखों किसानों को फायदा पहुंचेगा।”

श्री अमित शाह ने अपने सम्बोधन के दौरान प्रधानमंत्री सिंचाई योजना के भी फायदे गिनाये। उन्होंने कहा, “खेतों को पानी पहुंचाने के लिए लगभग 70,000 करोड़ रुपये के बजट की प्रधानमंत्री सिंचाई योजना के साथ-साथ नहरों और बांधों पर काम चल रहा है, जबकि वसुंधरा सरकार ने अलग से 44,000 करोड़ रुपये की लागत से राजस्थान नहर सिंचाई योजना की शुरुआत की है। प्रधानमंत्री श्री नरेन्द्र मोदी और भारतीय जनता पार्टी के नारे, चुनावी नारे नहीं होते, हम इसे हकीकत में बदलना जानते हैं और हमने ऐसा करके दिखाया है। भारतीय जनता पार्टी हमेशा किसानों के साथ कंधे से कंधा मिलाते हुए खड़ी और एवं उनके उत्थान के लिए संकल्पित है।”

किसानों को संबोधित करते हुए श्री शाह ने विपक्ष को घेरा। उन्होंने कहा कि कांग्रेस को देश की सुरक्षा की नहीं, बल्कि अपने वोट बैंक की चिंता है। कांग्रेस पार्टी न तो किसानों का भला कर सकती है और न ही देश की सुरक्षा ही कर सकती है। वह ‘जय जवान, जय किसान’ के मंत्र को जमीन पर लागू ही नहीं कर सकती।
