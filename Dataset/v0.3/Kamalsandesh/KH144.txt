भारतीय  जनता पार्टी के राष्ट्रीय महासचिव श्री भूपेन्द्र यादव ने 13 दिसंबर को पार्टी के केन्द्रीय कार्यालय में आयोजित प्रेस वार्ता को संबोधित किया और पार्टी की राष्ट्रीय पदाधिकारी बैठक के बारे में मीडिया को जानकारी दी।

श्री यादव ने कहा कि आज पार्टी के केन्द्रीय कार्यालय में भारतीय जनता पार्टी के राष्ट्रीय पदाधिकारीगण, प्रदेश अध्यक्षों एवं प्रदेश संगठन महामंत्रियों की पूर्व निर्धारित बैठक आयोजित की गई। यह बैठक 2019 में होने वाले लोक सभा चुनावों की तैयारियों के मद्देनजर राष्ट्रीय परिषद् एवं पार्टी के अन्य मोर्चों के राष्ट्रीय अधिवेशन की बैठक के लिए आयोजित की गई थी। उन्होंने कहा कि राष्ट्रीय पदाधिकारी बैठक का उद्घाटन राष्ट्रीय अध्यक्ष श्री अमित शाह ने किया।
राष्ट्रीय महासचिव ने कहा कि 11-12 जनवरी, 2019 को इंदिरा गांधी स्टेडियम, नई दिल्ली में भारतीय जनता पार्टी की राष्ट्रीय परिषद् का अधिवेशन होगा जिसमें पार्टी के सभी पदाधिकारी एवं समस्त जन-प्रतिनिधि सम्मिलित होंगे।

श्री यादव ने कहा कि 2019 के आम चुनाव की तैयारी के लिए समाज के विभिन्न वर्गों में पार्टी के विचारों एवं नीतियों को आगे बढ़ाने के लिए पार्टी के सभी मोर्चे सक्रिय रहते हैं। भारतीय जनता पार्टी में संगठनात्मक दृष्टि से सात मोर्चे हैं। देश के युवाओं को लोक सभा चुनावों के लिए पार्टी की गतिविधियों से अवगत कराने एवं योजनायें बनाने के लिए 15-16 दिसंबर, 2018 को सिविक सेंटर दिल्ली में भारतीय जनता युवा मोर्चा के राष्ट्रीय पदाधिकारी, प्रदेश पदाधिकारी और जिलाध्यक्षों की एक बड़ी कार्यशाला का आयोजन किया जाएगा।

राष्ट्रीय महासचिव ने कहा कि 21-22 दिसंबर, 2018 को अडलज, अहमदाबाद (गुजरात) में भारतीय जनता पार्टी की महिला मोर्चा का राष्ट्रीय अधिवेशन आहूत किया गया है। इस अधिवेशन में भारतीय जनता पार्टी महिला मोर्चा की राष्ट्रीय पदाधिकारी, प्रदेश पदाधिकारी, जिला पदाधिकारी, पार्टी की जन-प्रतिनिधि एवं वरिष्ठ केन्द्रीय नेता भाग लेंगी। 22 दिसंबर को अदलज में भी महिलाओं की एक बहुत बड़ी सभा आयोजित की जायेगी जिसे माननीय प्रधानमंत्री श्री नरेन्द्र मोदी भी संबोधित करेंगे।

श्री यादव ने कहा कि 19-20 जनवरी, 2019 को भारतीय जनता पार्टी अनुसूचित जाति मोर्चे का राष्ट्रीय अधिवेशन नागपुर में आयोजित किया जाएगा जिसमें जिला स्तर से लेकर राष्ट्रीय स्तर तक सभी पदाधिकारी भाग लेंगे। माननीय राष्ट्रीय अध्यक्ष श्री अमित शाह, पूर्व राष्ट्रीय अध्यक्ष श्री नितिन गडकरी, वरिष्ठ नेता श्री थावरचंद गहलोत भी बैठक को संबोधित करेंगे। 20 जनवरी, 2019 को नागपुर में एक विशाल सभा का भी आयोजन किया जाएगा।
राष्ट्रीय महासचिव ने कहा कि पार्टी के अल्पसंख्यक मोर्चे की राष्ट्रीय कार्यकारिणी का आयोजित 31 जनवरी – 01 फरवरी, 2019 को नई दिल्ली में किया जाएगा जिसे पार्टी के राष्ट्रीय अध्यक्ष श्री अमित शाह संबोधित करेंगे।

श्री यादव ने कहा कि भारतीय जनता पार्टी अनुसूचित जनजाति मोर्चे की राष्ट्रीय कार्यकारिणी बैठक 02-03 फरवरी, 2019 को भुबनेश्वर (ओडिशा) में आयोजित की जायेगी। इसमें पार्टी के पूर्व राष्ट्रीय अध्यक्ष एवं केन्द्रीय गृहमंत्री श्री राजनाथ सिंह भी उपस्थित रहेंगे।

राष्ट्रीय महासचिव ने कहा कि पार्टी के पिछड़े वर्ग मोर्चा (ओबीसी मोर्चा) का राष्ट्रीय अधिवेशन 15-16 फरवरी, 2019 को पटना (बिहार) में आहूत की गई है। 16 फरवरी 2019 को पटना के गांधी मैदान में ओबीसी वर्ग की एक बहुत बड़ी सभा भी आयोजित की जायेगी। इस सभा को राष्ट्रीय अध्यक्ष श्री अमित शाह, पूर्व राष्ट्रीय अध्यक्ष श्री राजनाथ सिंह, मध्य प्रदेश के निवर्तमान मुख्यमंत्री श्री शिवराज सिंह चौहान, झारखण्ड के मुख्यमंत्री श्री रघुबर दास भी संबोधित करेंगे।
श्री यादव ने कहा कि भारतीय जनता पार्टी किसान मोर्चे का राष्ट्रीय अधिवेशन 21-22 फरवरी, 2019 को उत्तर प्रदेश में आयोजित किया जाएगा। माननीय प्रधानमंत्री श्री नरेन्द्र मोदी किसान मोर्चे की बैठक को संबोधित करेंगे।

श्री यादव ने कहा कि पार्टी के सभी वरिष्ठ नेता इन मोर्चों की बैठक में जायेंगे और 2019 के आम सभा चुनाव के दृष्टिकोण से योजनाओं को मूर्त रूप दिया जाएगा।
