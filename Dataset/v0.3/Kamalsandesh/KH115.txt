विकास ही देश का मंत्र है, विकास की ही जीत होगी- प्रधानमंत्री श्री नरेन्द्र मोदी के इस कथन को झारखंड की जनता ने निकाय चुनाव में पुन: सिद्ध कर दिया। राज्य नगर निकाय चुनाव में भारतीय जनता पार्टी ने ऐतिहासिक जीत दर्ज की। विगत 20 अप्रैल को आए चुनाव परिणाम में भाजपा ने राज्य की सभी पांचों नगर निगम में जीत हासिल की। राज्य की कुल 34 नगर निकायों में से 21 पर भारतीय जनता पार्टी के प्रत्याशी ने प्रभावशाली जीत हासिल कर विपक्षी दलों के हौसले को पस्त कर दिए।

राज्य में पहली बार दलगत आधार पर हुए चुनाव में भाजपा ने रांची, हजारीबाग, गिरिडीह, आदित्यपुर और मेदिनीनगर निगम की सभी महापौर और उप महापौर सीट पर विजय प्राप्त की। राज्य के 34 नगर निकायों के कुल 67 पदों पर हुए चुनाव में भाजपा ने सर्वाधिक 36 सीट जीत कर विपक्षी दलों के सपनों को ध्वस्त कर दिया। सहयोगी आजसू ने भी 2 सीटों पर जीत दर्ज की है। भाजपा ने राज्य के सभी नगर निगम नगर परिषद एवं नगर पंचायत में कुल 16 अध्यक्ष तथा 10 उपाध्यक्ष पदों पर विजय पताका लहराया, जिससे विपक्षी खेमे में खलबली मचा दी है। प्रधानमंत्री श्री नरेंद्र मोदी ने झारखंड नगर निकाय चुनाव में भाजपा की जीत के लिए राज्य के लोगों का आभार व्यक्त किया। प्रधानमंत्री श्री मोदी ने पार्टी कार्यकर्ताओं को भी बधाई दी और कहा कि भाजपा को 80 फीसदी जीत गांवों और कस्बों में मिली है। उन्होंने भाजपा कार्यकर्ताओं और झारखंड के लोगों को विकास में भरोसा रखने के लिए बधाई दी। प्रधानमंत्री ने कहा कि उन्होंने अल्पकालिक लाभ के बजाए दीर्घकालिक समाधान को चुना।

भाजपा के राष्ट्रीय अध्यक्ष अमित शाह ने ट्वीट कर कहा, ‘झारखण्ड नगर निगम, नगर निकाय और नगर पंचायत चुनावों में भाजपा को मिली भव्य जीत पर मुख्यमंत्री श्री @dasraghubar जी, प्रदेश अध्यक्ष श्री लक्ष्मण गिलुवा जी व प्रदेश के सभी कर्मठ कार्यकर्ताओं को हार्दिक बधाई। भाजपा में विश्वास प्रकट करने के लिए झारखण्ड की जनता का हृदय से अभिनंदन।

श्री अमित शाह ने अगले ट्वीट में लिखा, ‘भाजपा की विकासनीति में जनता का निरंतर विश्वास यह दर्शाता है कि श्री @narendramodi जी के नेतृत्व वाली केंद्र सरकार और प्रदेश सरकार की जनकल्याणकारी नीतियां किस प्रकार से गरीबों, वंचितों और आदिवासियों के जीवन में सकारात्मक बदलाव लाकर उन्हें विकास की मुख्य धारा से जोड़ रहीं हैं।

मुख्यमंत्री श्री रघुबर दास ने इस जीत को ऐतिहासिक बताते हुए इसे विकास और जनता के विश्वास की जीत करार दिया। रघुवर दास ने ट्वीट कर लिखा, ‘झारखण्ड की सवा तीन करोड़ जनता को हार्दिक बधाई और आभार। नगर निगम, नगर निकाय और नगर पंचायत चुनावों में @BJP4India को मिली ये ऐतिहासिक विजय दरअसल झारखण्ड की सवा तीन करोड़ जनता की जीत है। ये विकास और जनता के विश्वास की जीत है।’

श्री रघुवर दास ने अगले ट्वीट में लिखा, ‘ये जीत आदरणीय प्रधानमंत्री श्री @narendramodi जी की नीतियों और माननीय अध्यक्ष श्री @AmitShah जी के मार्गदर्शन की जीत है। ये विजय राज्य सरकार के विकास कार्यों पर मुहर है। आज फिर ये साबित हुआ है कि जनता आत्मसम्मान, भ्रष्टाचार मुक्त प्रशासन और विकास चाहती है।’
 
