धानमंत्री श्री नरेन्द्र मोदी ने 4 फरवरी को बेंगलुरु में भारतीय जनता पार्टी द्वारा आयोजित परिवर्तन रैली को संबोधित किया। इस मौके पर उन्होंने अपने संबोधन की शुरुआत कन्नड़ भाषा में नमस्कार करके किया। उन्होंने जैसे ही कन्नड़ भाषा में नमस्कार कहा, रैली में आए लोगों की भीड़ ने मोदी-मोदी के नारे लगाने शुरू कर दिए।

कांग्रेस की सिद्धारमैया सरकार पर निशाना साधते हुए प्रधानमंत्री श्री नरेन्द्र मोदी ने राज्य सरकार पर भ्रष्टाचार का नया कीर्तिमान रचने का आरोप लगाया और कहा कि इसके सत्ता से बाहर होने की उल्टी गिनती शुरू हो गई है। श्री मोदी ने कहा, “कांग्रेस सरकार ‘एक्जिट गेट’ (निकास द्वार) पर खड़ी है।” श्री मोदी ने सिद्धारमैया सरकार पर कटाक्ष करते हुए इसे ‘दस प्रतिशत कमीशन वाली सरकार’ करार दिया। कानून व्यवस्था पर सरकार को घेरते हुए कहा कि कानून के शासन की जगह, अपराधी शासन चला रहे हैं।

श्री नरेन्द्र मोदी ने अपनी सरकार की उपलब्धियों को गिनाते हुए कहा कि कुछ लोग देश हित की बजाए अपने दल के हित को प्राथमिकता देते हैं। पिछले साढ़े तीन साल में केंद्र से मिलने वाली राशि का लाभ भी कांग्रेस ने लोगों तक नहीं पहुंचाया। उन्होंने कहा कि कर्नाटक में, 1.85 करोड़ मुफ्त एलपीजी कनेक्शन दिए गए हैं। स्वच्छ भारत अभियान के अंतर्गत 34 लाख शौचालय बनाए गए हैं। कर्नाटक में एक करोड़ 16 लाख लोगों का बैंक खाता खुला है। इस राज्य के एक करोड़ लोगों को बीमा योजना को लाभ मिलेगा।

श्री मोदी ने कांग्रेस पर आरोप लगाते हुए कहा कि अगर बेंगलुरू में एक दिन के लिए बिजली चली जाए तो हाहाकार मच जाएगा। उन्होंने कहा कि इस राज्य के हजारों गांव में बिजली नहीं थी, लेकिन हमने वहां 7 लाख घरों में बिजली पहुंचाकर लोगों का जीवन रोशन करने की कोशिश की है।

उन्होंने कहा, “सरकार ने इस वर्ष देश भर में 9,000 किलोमीटर से ज्यादा नेशनल हाइवे बनाने का लक्ष्य रखा है। भारतमाला परियोजना के तहत 5 लाख 35 हजार करोड़ रुपए की लागत राशि से 35 हजार किलोमीटर सड़कों का निर्माण किया जाएगा। सरकार देश के 600 बड़े रेलवे स्टेशनों के आधुनिकीकरण का काम भी हाथ में ले रही है।”

1 फरवरी को संसद में पेश आम बजट की तारीफ करते हुए उन्होंने कहा, “इस बजट में सरकार द्वारा किसानों को उनकी फसल की सही कीमत से जुड़ा एक महत्वपूर्ण फैसला लिया गया है। सरकार ने तय किया है कि विभिन्न कृषि उत्पादों पर, किसानों को लागत की कम से कम डेढ़ गुना राशि अवश्य दी जाएगी।”

उन्होंने बताया कि उऩकी सरकार की पहली प्राथमिकता किसान हैं। उन्होंने कहा, “फल और सब्जियां पैदा करने वाले किसान हमारे लिए TOP प्रायरटी पर हैं। TOP यानि Tomato, Onion & Potato, पैदा करने वाले किसानों को ध्यान में रखते हुए ऑपरेशन ग्रीन्स की घोषणा की गई है। दूध के क्षेत्र में अमूल मॉडल बहुत कामयाब रहा वैसे ही ऑपरेशन ग्रीन्स किसानों के लिए लाभकारी रहेगा।”

उन्होंने कहा, “पूरी दुनिया में Ease Of Doing Business की बात की जाती है, हमारी सरकार Ease Of Living की बात करती है लेकिन कर्नाटक की कांग्रेस सरकार के रहते यहां Ease of Doing Murder की चर्चा होती है। स्थिति ये है कि कर्नाटक सरकार का राजनीतिक विरोध करना भी जान जोखिम में डालने के बराबर है।”

प्रधानमंत्री श्री नरेन्द्र मोदी ने कहा, “विरोध करने वाले को विरोध की कीमत अपनी जान देकर चुकानी पड़े, ये लोकतंत्र के लिए खतरनाक संकेत है। जिस तरह से बीजेपी कार्यकर्ताओं की हत्या हुई है, इस से सामाज पर गहरी चोट पहुंची है और इस चोट का जवाब वोट से देना है।” प्रधानमंत्री श्री नरेन्द्र मोदी ने कहा, “PMAY-U के तहत कर्नाटक के लिए अब तक 3 लाख 36 हजार घरों को स्वीकृति दी गई है। लेकिन इसमें से अब तक सिर्फ 38 हजार घर ही पूरे हो पाए हैं। करीब 2 लाख स्वीकृत घरों के लिए तो अब तक काम भी नहीं शुरू हुआ है।”

श्री मोदी ने कहा कि राज्य में ‘भगवा लहर’ है और कर्नाटक की जनता ने राज्य को कांग्रेस मुक्त बनाने और कांग्रेस संस्कृति से मुक्ति का फैसला कर लिया है।

उन्होंने कहा, “कांग्रेस सरकार दस प्रतिशत सरकार है जहां दस प्रतिशत कमीशन दिये बिना कोई काम नहीं होता। अगर यह किसी सरकार की पहचान है तो यह शर्म की बात है।” राज्य पर भ्रष्टाचार के मामले में नया कीर्तिमान बनाने का आरोप लगाते हुए मोदी ने कहा, “कांग्रेस मुक्त सरकार का मतलब वंशवादी शासन, भाई भतीजावाद, भ्रष्टाचार और लूट से आजादी है।” उन्होंने राज्य के दो मंत्रियों के आवासों पर आयकर के छापों और एक वरिष्ठ कांग्रेसी नेता के छापे में बेनामी संपत्ति के खुलासे का जिक्र किया और कहा, “राज्य में स्टील माफिया, बालू माफिया और तबादला माफिया हैं।” प्रधानमंत्री ने कहा कि कुछ लोगों ने स्टील पुल बनाने के नाम पर करोड़ों रुपये की गड़बड़ी की साजिश रची।

श्री मोदी ने कहा, “जनाक्रोश और भाजपा के प्रदर्शन के कारण परियोजना निरस्त कर दी गई।” वह एक बड़े ट्रैफिक जंक्शन पर शहर में एक स्टील पुल परियोजना का जिक्र कर रहे थे जिसे जनआक्रोश के बाद निरस्त कर दिया गया।

भाजपा और संघ परिवार के कार्यकर्ताओं की हत्याओं के संदर्भ में उन्होंने कहा कि भाजपा और इससे जुड़े संगठनों के कई कार्यकर्ताओं की हत्या कर दी गई।

उन्होंने कहा, “यह सामाजिक ताने बाने पर हमला है। मैं कर्नाटक की जनता से राज्य के सामाजिक ताने बाने पर हमला करने वाली सरकार के खिलाफ वोट देने की अपील करता हूं।”
