भारतीय जनता पार्टी की राष्ट्रीय कार्यकारिणी की बैठक 25 सितंबर, 2017 को नई दिल्ली स्थित तालकटोरा स्टेडियम में संपन्न हुई, जिसमें भाजपा राष्ट्रीय पदाधिकारियों, प्रदेश पदाधिकारियों, भाजपा सांसदों एवं विधायकों की उपस्थिति उल्लेखनीय रही। बैठक की अध्यक्षता भाजपा के राष्ट्रीय अध्यक्ष श्री अमित शाह ने की। इस बैठक में जहां संगठन की प्रगति की समीक्षा की गई, वहीं आगामी योजनाएं भी बनाई गईं। बैठक में अध्यक्षीय भाषण देते हुए श्री अमित शाह ने कहा कि भाजपा परफॉर्मेंस की राजनीति में विश्वास करती है। हम गरीबों के उत्थान के लिए काम कर रहे हैं। उन्होंने कहा, “हमें उम्मीद है कि 2019 में वर्तमान नेतृत्व के द्वारा एक नया भारत बनाया जाएगा”।
हम अपने सुधी पाठकों के लिए अध्यक्षीय भाषण के प्रमुख अंश प्रकाशित कर रहे हैं:

भारतीय जनता पार्टी के राष्ट्रीय अध्यक्ष श्री अमित शाह ने 25 सितंबर को नई दिल्ली के तालकटोरा स्टेडियम में आयोजित राष्ट्रीय कार्यकारिणी बैठक (विस्तृत) एवं जन-प्रतिनिधि सम्मेलन के उद्घाटन सत्र को संबोधित किया और विभिन्न मुद्दों पर विस्तार से चर्चा की। इससे पहले प्रधानमंत्री श्री नरेन्द्र मोदी, राष्ट्रीय अध्यक्ष श्री अमित शाह, वरिष्ठ भाजपा नेता सर्वश्री लालकृष्ण आडवाणी एवं डॉ. मुरली मनोहर जोशी, गृह मंत्री श्री राजनाथ सिंह एवं वित्त मंत्री श्री अरुण जेटली ने दीप प्रज्ज्वलित कर कार्यक्रम का उद्घाटन किया।

भाजपा अध्यक्ष ने कहा कि पिछले वर्ष कोझिकोड की राष्ट्रीय परिषद् की बैठक में प्रधानमंत्री श्री नरेन्द्र मोदी ने पंडित दीनदयाल उपाध्याय जन्मशती वर्ष को गरीब कल्याण वर्ष के रूप में मनाने का आह्वान किया था। उन्होंने कहा कि आज मुझे कहते हुए गर्व महसूस हो रहा है कि पिछले एक साल में देश का हर गरीब पार्टी और सरकार से जुड़ा है।

श्री शाह ने कहा कि पंडित दीनदयाल उपाध्याय ने सिद्धांत एवं राष्ट्रवाद के आधार पर चलने की प्रेरणा दी थी। उन्होंने कहा कि सच्चे अर्थों में पंडित दीनदयाल जी शुचिता, सिद्धांत एवं राष्ट्रवाद के आदर्श थे। उन्होंने कहा कि हमारे संगठन की आत्मा हमारे कार्यकर्ता हैं, कार्यक्रमों की प्रेरणा हमारे सिद्धांत हैं और हमारा लक्ष्य भारत को विश्वगुरु के पद पर पुनर्प्रतिष्ठित करना है। उन्होंने कहा कि कालीकट राष्ट्रीय परिषद् बैठक में हमने पंडित दीनदयाल जन्मशती वर्ष को गरीब कल्याण वर्ष के रूप में मनाने के साथ-साथ पार्टी के विस्तार एवं संगठन की मजबूती के लिए भी काम करने की योजना बनाई थी और प्रधानमंत्री जी के एक आह्वान पर देश भर में लगभग चार लाख कार्यकर्ता 15 दिन, 6 महीने और एक साल के लिए बूथ स्तर पर पार्टी की मजबूती के लिए काम करने निकले। उन्होंने कहा कि पंडित दीनदयाल उपाध्याय जन्मशती विस्तारकों ने मोदी सरकार की उपलब्धियों, पार्टी की विचारधारा एवं को बूथ स्तर तक पहुंचाने के लिए अथक परिश्रम किया। उन्होंने कहा कि कुल 3,92,802 पूर्णकालिक कार्यकर्ता लगभग 9,69,000 बूथों पर जनसंपर्क करने का लक्ष्य लेकर निकले जिसमें से 6,13,947 बूथ पर जनसंपर्क का कार्य पूरा कर लिया गया है, लगभग डेढ़ लाख बूथों पर और कार्यक्रम होने वाले हैं, कुछ ही दिनों में कुल मिलाकर 7,63,947 बूथों पर जनसंपर्क करने का काम पूरा हो जाएगा। उन्होंने कहा कि इसके अतिरिक्त 1198 प्रशिक्षण शिविर आयोजित किये गए जिसमें चार लाख कार्यकर्ताओं को प्रशिक्षण दिया गया और इसमें से 4,682 विस्तारक 6 महीने और एक साल के लिए पूर्णकालिक के रूप में पार्टी की विचारधारा का विस्तार करने क्षेत्रों में जायेंगे।

भाजपा अध्यक्ष ने कहा कि मैंने बूथ प्रवास और विस्तृत प्रवास योजना के तहत 25 राज्यों का प्रवास किया है और हर जगह कार्यकर्ताओं का उत्साह देखते ही बनता है। पुदुच्चेरी की कार्यकर्ता लक्ष्मी का उदाहरण देते हुए कहा कि जब लक्ष्मी अपने पति और बेटे से दूर हॉस्टल में रह कर पार्टी का प्रचार करने अपनी लूना पर निकलती है तब पता चलता है कि पार्टी के कार्यकर्ता कितने परिश्रम से पार्टी के विकास के लिए लगे हुए हैं।

श्री शाह ने कहा कि लगभग कार्यालय निर्माण का भी कार्य प्रगति पर है, इसका लगभग 85% कार्य पूरा कर लिया गया है, 25 राज्यों में लाइब्रेरी एवं ई-लाइब्रेरी के निर्माण का कार्य पूरा हो चुका है, सारे राज्यों में विभागों एवं प्रकल्पों के निर्माण का काम भी समाप्त कर लिया गया है। उन्होंने कहा कि 10 सदस्यों से शुरू हुई भारतीय जनता पार्टी आज 11 करोड़ से अधिक सदस्यों के साथ विश्व की सबसे बड़ी राजनीतिक पार्टी है, आज हमारे 1387 विधायक हैं, 325 से अधिक सांसद हैं, 18 राज्यों में भारतीय जनता पार्टी की सरकार है, कुछ राज्यों में सहयोगियों के साथ हम सरकार में हैं और केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी की पूर्ण बहुमत की सरकार है। उन्होंने कहा कि मैंने 9 अगस्त 2014 को कहा था, एक बार फिर इसे दुहरा रहा हूं कि यह हमारा सर्वोच्च लक्ष्य नहीं है, हमें केरल, पश्चिम बंगाल, तमिलनाडु, ओडिशा, त्रिपुरा, तेलंगाना सहित उत्तर पूर्व के सुदूर राज्यों के हर बूथ तक संगठन और पार्टी की विचारधारा को पहुंचाना है।

भाजपा अध्यक्ष ने कहा कि एनडीए के घटक दलों द्वारा प्रधानमंत्री पद के प्रत्याशी चुने जाने के बाद अपने पहले ही संबोधन में श्री नरेन्द्र मोदी ने यह स्पष्ट कर दिया था कि केंद्र में बननेवाली भारतीय जनता पार्टी की सरकार देश के गांव, गरीब, किसान, दलित, आदिवासी, शोषित, पीड़ित, युवा एवं महिलाओं की सरकार होगी और पिछले तीन सालों में प्रधानमंत्री श्री नरेन्द्र मोदी के नेतृत्व में केंद्र की भाजपा सरकार ने इसे अक्षरशः सिद्ध कर के दिखाया है।

श्री शाह ने कहा कि आजादी के 70 साल बाद भी देश के लगभग 60 करोड़ लोगों के पास अपना बैंक अकाउंट तक नहीं था। उन्होंने कहा कि पिछले तीन साल में ही मोदी सरकार ने 29 करोड़ से अधिक जन-धन खाते खोल कर गरीब को देश के अर्थतंत्र की मुख्यधारा से जोड़ने का सफल प्रयास किया है। उन्होंने कहा कि इस दौरान लगभग 2.80 करोड़ गरीब महिलाओं को गैस सिलिंडर देकर उन्हें सम्मान के साथ जीने का अधिकार दिया गया है, 15 करोड़ से अधिक लोगों को विभिन्न बीमा योजनाओं के माध्यम से सामाजिक सुरक्षा कवच प्रदान किया गया है, 7.64 करोड़ से अधिक लोगों को मुद्रा बैंक के माध्यम से स्वरोजगार के लिए बिना गारंटी के आसान शर्तों पर ऋण उपलब्ध कराये गए हैं। उन्होंने कहा कि आजादी से लेकर 2014 तक देश में ऑप्टिक फाइबर की लंबाई केवल 600 किलोमीटर थी जबकि 2014 से अब तक केवल तीन साल में मोदी सरकार ने ऑप्टिक फाइबर को 600 किलोमीटर से बढ़ा कर दो लाख किलोमीटर किया है। उन्होंने कहा कि आजादी के 70 साल बाद भी देश के 19 हजार गांव अंधेरे में जीने को विवश थे, इसमें से 14 हजार गांवों में बिजली पहुंचाने का काम पूरा कर लिया गया है, मई 2018 तक देश के हर गांव में बिजली पहुंचाने का काम पूरा कर लिया जाएगा। उन्होंने कहा कि मोदी सरकार के तीन साल में साढ़े चार करोड़ शौचालय का निर्माण किया गया ताकि महिलाओं को सम्मान के साथ जीने का अधिकार मिले।

भाजपा अध्यक्ष ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने देश के किसानों की आय को दुगुना करने के लिए कई महत्वपूर्ण कदम उठाये हैं। उन्होंने कहा कि किसानों को मिलने वाली आपदा सहायता में वृद्धि की गई है, नीम कोटेड यूरिया की शुरुआत की गई है, खाद की प्रचुर मात्रा में उपलब्धता कराई गई है, स्वायल हेल्थ कार्ड से मिट्टी की गुणवत्ता को बढ़ाने के लिए प्रयास किये गए हैं, साथ ही प्रधानमत्री सिंचाई योजना, ई-मंडी, फसल बीमा योजना और श्वेत क्रांति एवं ब्लू क्रांति के जरिये किसानों के लिए योजनाओं का एक सम्पुट तैयार किया गया है। उन्होंने कहा कि आज देश की जनता को इस बात का विश्वास है कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार देश के विकास के लक्ष्य को हासिल करने के लिए प्रतिबद्ध है।

श्री शाह ने कहा कि मोदी सरकार ने इन्फ्रास्ट्रक्चर के क्षेत्र में काफी विकास किया है। उन्होंने कहा कि अभी कुछ दिन पहले ही प्रधानमंत्री जी ने नर्मदा बांध को राष्ट्र को समर्पित किया है। उन्होंने कहा कि प्रधानमंत्री श्री नरेन्द्र मोदी ने जापान के सहयोग से बुलेट ट्रेन की नींव रख कर विकास की राह में एक कदम और आगे बढ़ाया है। उन्होंने कहा कि उड़ान योजना के माध्यम से देश के गरीबों को भी हवाई यात्रा का अवसर प्राप्त हुआ है। उन्होंने कहा कि जेनरिक दवाई और स्टैंट एवं घुटना प्रत्यर्पण के मूल्य में कमी से देश के गरीब वर्ग के लोगों को लाभ पहुंचा है।

कांग्रेस उपाध्यक्ष राहुल गांधी पर करारा प्रहार करते हुए भाजपा अध्यक्ष ने कहा कि राहुल गांधी विदेश जाकर वहां से प्रश्न पूछते हैं कि मोदी सरकार की उपलब्धि क्या है? उन्होंने कहा कि राहुल गांधी जी, आप उपलब्धियां गिनते – गिनते थक जाओगे, लेकिन तीन साल में हमने सबसे बड़ा काम यह किया है कि हमने आपके 12 लाख करोड़ रुपये का घपला-घोटाला करने वाली यूपीए सरकार की जगह एक भ्रष्टाचार मुक्त और पारदर्शी सरकार दी है जिसपर हमारे विरोधी भी भ्रष्टाचार का कोई आरोप नहीं लगा सके हैं। उन्होंने कहा कि एक पारदर्शी, निर्णायक, संवेदनशील और लोकाभिमुख सरकार किस तरह से काम कर सकती है, प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने यह सिद्ध करके दिखाया है।

श्री शाह ने कहा कि कालेधन के खिलाफ हमने कड़ी कार्रवाई की है। उन्होंने कहा कि केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी के गठन के बाद कैबिनेट की पहली ही बैठक में काले धन के खिलाफ SIT का गठन किया गया, बेनामी संपत्ति क़ानून बनाकर काले धन पर नकेल कसी गई, सिंगापुर-मॉरीशस-साइप्रस के काले-धन के रूट को बंद किया गया, डिमोनेटाईजेशन के जरिये काले धन पर कारारा प्रहार किया गया, दो लाख से अधिक शेल कंपनियों को बंद किया गया और चुनावी चंदे के लिए कैश की सीमा को भी 2000 रुपये तक सीमित कर दिया गया। उन्होंने कहा कि केवल डीबीटी योजना के माध्यम से हम लगभग 59 हजार करोड़ के भ्रष्टाचार की चोरी को रोकने में सफल हुए। उन्होंने कहा कि पांच सालों में केवल डीबीटी योजना के माध्यम से देश को लगभग तीन लाख करोड़ रुपये की बचत होगी जिससे गरीब कल्याण की योजनाओं को गति मिल पायेगी।

भाजपा अध्यक्ष ने कहा कि आर्थिक सुधार के मोर्चे पर मोदी सरकार ने आशातीत सफलता प्राप्त की है। उन्होंने कहा कि 2013-14 में देश की आर्थिक ग्रोथ की दर 4.7% थी जबकि हम इसे पिछले तीन साल में औसतन 7% से ऊपर लाने में सफल हुए हैं, इसी तरह ब्याज दर को भी 8 से 12% की जगह 6% तक लाने में हमें सफलता प्राप्त हुई है, CPI महंगाई डर को भी हम कांग्रेस सरकार के समय के 9.3% की जगह 4.5% के आसपास लाने में हम सफल हुए हैं, करेंट अकाउंट डेफिसिट भी काफी कम हुआ है, फोरेक्स रिजर्व पहली बार 400 बिलियन डॉलर के पार पहुंचा है, FDI इनफ्लो में रिकॉर्ड उछाल आया है और शेयर बाजार भी सफलता के नए मापदंड स्थापित कर रहा है। उन्होंने कहा कि पिछले तीन साल में ही करदाताओं की संख्या 3.7 करोड़ से बढ़ कर 6.3 करोड़ हो गई है, यही बताता है कि काले धन के खिलाफ हमने कितनी कठोर कार्रवाई की है।

श्री शाह ने कहा कि केरल और पश्चिम बंगाल से काफी चिंताजनक समाचार सामने आ रहे हैं। उन्होंने कहा कि केरल में वामपंथी सरकार के गठन के बाद पिछले 6 महीने में ही हमारे 13 कार्यकर्ताओं की निर्मम हत्या कर दी गई है। उन्होंने कहा कि पश्चिम बंगाल में लगभग 300 जगहों पर हमारे विस्तारकों को जेल में डाला गया, हमारे सैकड़ों कार्यकर्ताओं पर झूठे मुकदमे दर्ज किये जा रहे हैं, उन्हें प्रताड़ित किया जा रहा है। उन्होंने कहा कि लोकतंत्र का गला घोटने का वीभत्स काम आजादी के बाद इतना ज्यादा कभी किसी राज्य में नहीं हुआ, जितना केरल और पश्चिम बंगाल में हो रहा है। उन्होंने कहा कि हम हिंसा में यकीन नहीं रखते लेकिन लोकतांत्रिक तरीके से हम इसका सही प्रत्युत्तर देंगे। उन्होंने कहा कि केरल में 3 अक्टूबर से 17 अक्टूबर तक भाजपा की केरल इकाई ने पार्टी कार्यकर्ताओं पर हो रहे हिंसक हमले के खिलाफ राज्य के गांव-गांव में जनजागृति लाने के लिए पैदल मार्च निकालने का फैसला किया है। उन्होंने कहा कि यदि कुछ लोगों को लगता है कि वे हिंसा के जरिये भारतीय जनता पार्टी के विकास को रोक देंगे, तो यह उनकी गलतफहमी है। उन्होंने विरोधियों को चुनौती देते हुए कहा कि हिंसा का कीचड़ भाजपा पर जितना अधिक उछाला जाएगा, कमल उतना और तेजी से खिलेगा। उन्होंने कहा कि इन कायराना हरकतों से हमें झुकाया नहीं जा सकता। उन्होंने कहा कि हमने तो आपातकाल के दौरान भी संघर्षों का सामना किया है और हम संघर्षों एवं बलिदानों में तप कर निकले हुए लोग हैं। उन्होंने पार्टी कार्यकर्ताओं का आह्वान करते हुए कहा कि वे वामपंथी राजनीतिक हिंसा को देश की जनता के सामने एक्सपोज करें। उन्होंने कहा कि हम पार्टी के सिद्धांत और लोकतंत्र की रक्षा के लिए कटिबद्ध हैं।
भाजपा अध्यक्ष ने कहा कि आतंकवाद और अलगाववाद के खिलाफ हमने जीरो टॉलरेंस का रुख इख्तियार किया है। उन्होंने कहा कि पिछले तीन सालों में जम्मू-कश्मीर में आतंकवाद और अलगाववाद की स्थिति पर नियंत्रण करने में हम सफल रहे हैं। उन्होंने कहा कि हमने आतंकवाद के खिलाफ जीरो टॉलरेंस की नीति को जमीन पर उतार कर दिखाया है। उन्होंने कहा कि पाकिस्तान द्वारा टेरर फंडिंग पर हमारी जांच एजेंसियां रोक लगाने में सफल हुई हैं। उन्होंने कहा कि विश्व स्तर पर सभी सम्मेलनों में पाकिस्तान की भूमि से जारी आतंकवाद को एक्सपोज करने का काम किया गया है।

श्री शाह ने कहा कि इस अवसर पर संयुक्त राष्ट्र संघ में विदेश मंत्री श्रीमती सुषमा स्वराज के भाषण का उल्लेख करना बहुत जरूरी है। उन्होंने कहा कि श्रीमती सुषमा स्वराज ने यूएन के फोरम से पाकितान को बेनकाब करके रख दिया है। उन्होंने कहा कि देश की विदेश नीति में इन तीन सालों में आमूल-चूल परिवर्तन आया है। उन्होंने कहा कि प्रधानमंत्री श्री नरेन्द्र मोदी के साहसिक एवं निर्णायक फैसलों से हमारी विदेश नीति सफल हुई है।

तीन तलाक के मुद्दे पर बोलते हुए भाजपा अध्यक्ष ने कहा कि केंद्र की भारतीय जनता पार्टी सरकार ने दृढ़ राजनीतिक इच्छाशक्ति और साहस का परिचय देते हुए महिलाओं के समान अधिकार और पीड़ित महिलाओं को न्याय दिलाने की पहल की जिसे देश के न्यायतंत्र ने भी सकारात्मक प्रतिसाद दिया। उन्होंने कहा कि मैं उन सभी तीन तलाक पीड़ित महिलाओं को बधाई देना चाहता हूं जिन्होंने न्याय के लिए संघर्ष किया और देश के करोड़ों पीड़ित महिलाओं के लिए न्याय का रास्ता आसान किया।

भाजपा अध्यक्ष ने कहा कि 1955 से देश में पिछड़े वर्ग आयोग को संवैधानिक मान्यता देने की मांग हो रही थी। उन्होंने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार सदन में इसके लिए विधेयक लेकर आई, लोकसभा में तो यह विधेयक पास हो गया क्योंकि लोक सभा में हमारा बहुमत है लेकिन राज्य सभा में कांग्रेस ने इस बिल को गिरा देने का पाप किया। उन्होंने कहा कि कांग्रेस ने राज्य सभा में पिछड़े वर्ग आयोग को संवैधानिक मान्यता देने वाले विधेयक को गिराकर एक बार फिर यह सिद्ध कर दिया है कि वह देश के पिछड़े वर्ग को सम्मान नहीं देना चाहती। उन्होंने कहा कि मैं इस जन-प्रतिनिधि सम्मेलन के माध्यम से देश की जनता को आश्वस्त करना चाहता हूं कि भारतीय जनता पार्टी और केंद्र की मोदी सरकार देश के पिछड़े वर्ग को सम्मान दिलाने के लिए कटिबद्ध है, हम 2019 से पहले उन्हें सम्मान दिलाकर रहेंगे। उन्होंने कहा कि पिछड़े वर्ग आयोग को संवैधानिक मान्यता प्रदान करने के लिए प्रधानमंत्री श्री नरेन्द्र मोदी के नेतृत्व में केंद्र की भारतीय सरकार जो विधेयक लेकर आई, इसके लिए मैं पार्टी की ओर से प्रधानमंत्री श्री नरेन्द्र मोदी का और केंद्र सरकार का हार्दिक अभिनंदन करता हूं।

श्री शाह ने कहा कि लालबत्ती पर प्रतिबंध लगाकर प्रधानमंत्री श्री नरेन्द्र मोदी ने एक ही फैसले से देश के दो वर्गों को एक समाज में तब्दील कर दिया है, आज कोई शासक वर्ग नहीं है, सब देश के सेवक हैं।

डोकलाम मुद्दे पर बोलते हुए भाजपा अध्यक्ष ने कहा कि डोकलाम के विवाद के बाद कई तरह की अटकलें लगाई जा रही थीं कि किस तरह से इस संकट का समाधान किया जाएगा। उन्होंने कहा कि प्रधानमंत्री श्री नरेन्द्र मोदी और केंद्र की भाजपा सरकार ने दृढ़ साहस एवं दृढ़ राजनीतिक इच्छाशक्ति का परिचय देते हुए कूटनीति के जरिये डोकलाम समस्या का शांति से सुगम समाधान निकालकर देश की कूटनीति को व्यापक स्तर पर प्रतिष्ठित करने का काम किया है। उन्होंने कहा कि हमने भूटान के साथ भी अपने पड़ोसी धर्म का अच्छे से निर्वहन किया। उन्होंने कहा कि डोकलाम पर भारत की भूमिका को विश्व स्तर पर स्वीकार किया गया है, यह एक बहुत बड़ी उपलब्धि है।

श्री शाह ने कहा कि चीन में संपन्न हुए ब्रिक्स सम्मेलन में जारी ब्रिक्स घोषणापत्र के माध्यम से हम पाकिस्तान प्रायोजित आतंकवादी संगठनों को शामिल करके पाकिस्तान को कड़ा संदेश देने में हम सफल हुए हैं। उन्होंने कहा कि ब्रिक्स सम्मेलन की सफलता से भारत, चीन, रूस और ब्राजील के बीच आपसी सहयोग बढ़ेगा। उन्होंने कहा कि ब्रिक्स सम्मेलन के इतर प्रधानमंत्री श्री नरेन्द्र मोदी की चीनी समकक्ष के साथ मुलाक़ात से भारत और चीन के आपसी संबंधों को भी मजबूती मिलेगी।

भाजपा अध्यक्ष ने कहा कि हिमाचल प्रदेश एवं गुजरात के विधान सभा चुनाव सन्निकट हैं। हिमाचल प्रदेश एवं गुजरात की जनता का अभूतपूर्व समर्थन एवं कार्यकर्ताओं में जोश देखने से यह निश्चित है कि हमें दोनों राज्यों में ऐतिहासिक जीत मिलने वाली है।

श्री शाह ने कहा कि कांग्रेस के पास कोई मुद्दा नहीं है, वह न तो देश की सुरक्षा के मुद्दे पर बहस कर सकती है, न विकास के मुद्दे पर, न सकरार के निर्णय लेने की क्षमता पर और न ही प्रधानमंत्री श्री नरेन्द्र मोदी के परिश्रम व विजन पर। राहुल गांधी द्वारा वंशवाद को भारत का स्वभाव बताये जाने पर पलटवार करते हुए उन्होंने कहा कि वंशवाद कांग्रेस पार्टी का स्वभाव बन गया है, यह भारत का स्वभाव कभी नहीं हो सकता। उन्होंने कहा कि प्रधानमंत्री श्री नरेन्द्र मोदी के नेतृत्व में हमने देश से परिवारवाद, जातिवाद और तुष्टीकरण की राजनीति का अंत कर पॉलिटिक्स ऑफ़ परफॉरमेंस की शुरुआत की है – उत्तर प्रदेश, उत्तराखंड एवं मणिपुर के विधानसभा चुनाव परिणाम इसके उदाहरण हैं। उन्होंने कहा कि कांग्रेस-नीत यूपीए के 10 सालों में जितना काम नहीं हुआ, उससे अधिक मोदी सरकार के तीन सालों में हुआ है। उन्होंने कहा कि मोदी सरकार हर मोर्चे पर सफल साबित हुई है।

भाजपा अध्यक्ष ने कहा कि जब केरल और पश्चिम बंगाल में हमारे कार्यकर्ताओं की हत्या होती है, उन पर अत्याचार किया जाता है, जब कश्मीर से कश्मीरी पंडितों को भगाया जाता है तब तो असहिष्णुता की बात नहीं की जाती लेकिन जैसे ही कोई चुनाव आता है- असहिष्णुता के मुद्दे पर जोर-शोर से चर्चा शुरू हो जाती है। उन्होंने कहा कि यदि असहिष्णुता का मुद्दा उठाने में भी समानता नहीं है तो फिर असहिष्णुता का मुद्दा उठाने का भी किसी को अधिकार नहीं है।

श्री शाह ने कहा कि प्रधानमंत्री श्री नरेन्द्र मोदी जी ने न्यू इंडिया का विजन देश की जनता के सामने रखा है। उन्होंने कहा कि जिस तरह से 1942 से 1947 के दौरान देश के सभी लोग ‘अंग्रेजों भारत छोड़ो’ के आह्वान पर आजादी प्राप्त करने के लिए एकजुट हो गए थे, ठीक उसी तरह से 2022 में जब देश आजादी की 75 वर्षगाँठ मना रहा होगा, न्यू इंडिया का विजन देश की 125 करोड़ जनता के लिए संकल्प का नारा बने, हमें इस दिशा में प्रयास करने चाहिए। उन्होंने कहा कि प्रधानमंत्री श्री नरेन्द्र मोदी ने न्यू इंडिया के लिए 2022 तक 6 लक्ष्य को पूरा करने का संकल्प लिया है – गंदगी भारत छोड़ो, गरीबी भारत छोड़ो, भ्रष्टाचार भारत छोड़ो, आतंकवाद भारत छोड़ो, जातिवाद भारत छोड़ो और सम्प्रदायवाद एवं तुष्टिकरण भारत छोड़ो। उन्होंने कहा कि हमें इन लक्ष्यों को पूरा करने के लिए एकजुट हो जाना चाहिए। उन्होंने कहा कि आज हम सभी अपने सार्वजनिक जीवन में शुचिता का प्रण लें ताकि सार्वजनिक जीवन में रहने वाले सभी लोग इस दिशा में आगे बढ़ें। उन्होंने कहा कि सार्वजनिक जीवन को उंचाई देने के लिए प्रयत्न करना हमारा दायित्व है। उन्होंने जन-प्रतिनिधियों का आह्वान करते हुए कहा कि हम सब परिश्रम की पराकाष्ठा करें और भारत माता को विश्वगुरु के पद पर प्रतिष्ठित करने के लिए कृतसंकल्पित हो जाएं।
