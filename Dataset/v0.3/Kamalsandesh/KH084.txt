‘हूं विकास छू, हूं गुजरात छू’ के नारे के साथ भारतीय जनता पार्टी 1 अक्टूबर से लेकर 15 अक्टूबर तक गुजरात गौरव यात्रा निकाल रही है। इस दौरान कुल 138 जनसभाओं को संबोधित किया जाएगा। यह यात्रा राज्य में 4 हजार 657 कि.मी. की यात्रा तय कर गांधीनगर पहुंचेगी। यात्रा के दो मार्ग होंगे। इनमें से एक मार्ग का नेतृत्व गुजरात के उप मुख्यमंत्री श्री नितिन पटेल करेंगे, जबकि दूसरे मार्ग का नेतृत्व गुजरात प्रदेश भाजपा अध्यक्ष श्री जीतू वघानी करेंगे। गुजरात गौरव यात्रा की शुरुआत 1 अक्टूबर को भाजपा राष्ट्रीय अध्यक्ष श्री अमित शाह ने हरी झंडी दिखाकर की। यात्रा के दौरान कई केंद्रीय मंत्री और वरिष्ठ भाजपा नेता रैलियों में भाग लेंगे। इस यात्रा का समापन अहमदाबाद में होगा, जहां समापन समारोह में प्रधानमंत्री श्री नरेंद्र मोदी और भाजपा राष्ट्रीय अध्यक्ष श्री अमित शाह उपस्थित रहेंगे।

भारतीय जनता पार्टी के राष्ट्रीय अध्यक्ष श्री अमित शाह ने 1 अक्टूबर को लौहपुरुष सरदार वल्लभ भाई पटेल की पावन भूमि करमसद (गुजरात) से गुजरात गौरव यात्रा की शुरुआत की और इस अवसर पर आयोजित समारोह को संबोधित करते हुए उन्होंने पार्टी कार्यकर्ताओं से गुजरात की विकास यात्रा को जन-जन तक पहुंचाने का आह्वान किया। इसके पूर्व श्री शाह ने करमसद में भारत की एकता एवं अखंडता के प्रतीक सरदार वल्लभ भाई पटेल जी के घर जाकर उनका वंदन किया और श्रद्धा-सुमन अर्पित किया। इसके बाद उन्होंने करमसद में भारत माता के वीर सपूत एवं राष्ट्र गौरव सरदार पटेल की प्रतिमा पर भी पुष्पांजलि अर्पित की।

भाजपा अध्यक्ष ने कहा कि हम गुजरात गौरव यात्रा की शुरुआत सरदार पटेल की उस पावन भूमि से कर रहे हैं, जहां से उन्होंने किसानों की आवाज बुलंद की थी, देश को एक करने का बीड़ा उठाया था और देश की एकता एवं अखंडता की नींव रखी थी। उन्होंने कहा कि गुजरात गौरव यात्रा आने वाले दिनों में भारतीय जनता पार्टी को एक बार फिर से प्रचंड बहुमत से विजयी बनायेगी। उन्होंने कहा कि गुजरात के मुख्यमंत्री के रूप में श्री नरेन्द्र मोदी ने भ्रष्टाचार-मुक्त एवं निर्णायक सरकार और गुजरात विकास मॉडल को देश के सामने रखा था और तब देश की जनता को यह मालूम पड़ा कि एक लोक-कल्याणकारी सरकार किस तरह से काम करती है और विकास को कैसे जन-जन तक पहुंचाती है।

राहुल गांधी पर करारा प्रहार करते हुए श्री शाह ने कहा कि राहुल गांधी गुजरात आकर भारतीय जनता पार्टी के शासन काल का हिसाब मांगते हैं, लेकिन तीन पीढ़ियों तक कांग्रेस पार्टी ने जो अन्याय गुजरात के साथ किया है, पहले इसका जवाब राहुल गांधी गुजरात की जनता को दें। उन्होंने कहा कि देश की आजादी से लेकर आज तक कांग्रेस पार्टी ने गुजरात के साथ अन्याय करने का काम किया है। उन्होंने कहा कि कांग्रेस ने सरदार पटेल के साथ अन्याय किया, जब तक केंद्र में कांग्रेस की सरकार रही, सरदार पटेल को भारत रत्न से सम्मानित नहीं किया गया। कांग्रेस ने संसद में सरदार पटेल का तैल चित्र तक नहीं लगने दिया, उनके लिए आयोजित श्रद्धांजलि सभा में रुकावट डाली गई, गुजरात की जनता कांग्रेस से सरदार पटेल के अपमान पर जवाब मांग रही है। उन्होंने कहा कि कांग्रेस की पहली पीढ़ी ने सरदाल वल्लभ भाई पटेल के साथ अन्याय किया। कांग्रेस की दूसरी पीढ़ी ने देश के छठे प्रधानमंत्री मोरारजी देसाई भाई के साथ अन्याय किया और कांग्रेस की तीसरी पीढ़ी ने भारत के विकास पुरुष प्रधानमंत्री श्री नरेन्द्र मोदी के साथ अन्याय किया, कांग्रेस को इसका जवाब देना होगा।

भाजपा अध्यक्ष ने कहा कि मैं आजादी से लेकर 1995 तक के कांग्रेस के शासन और 1995 से 2017 तक के भारतीय जनता पार्टी के शासन का हिसाब-किताब लेकर गुजरात की जनता के सामने उपस्थित हुआ हूं। उन्होंने कहा कि कांग्रेस की सरकार में गुजरात अंधेरे में जीने को विवश था, जबकि भाजपा के समय गुजरात में 24 घंटे बिजली आ रही है। कांग्रेस के समय शिक्षा के प्रति उदासीनता थी जबकि भाजपा के समय समृद्ध शिक्षण नीति है, कांग्रेस की सरकार में गुजरात में सड़क नाम की कोई चीज नहीं थी, आज गुजरात में रोड सहित इंफ्रास्ट्रक्चर डेवलपमेंट के क्षेत्र में एक नई मिसाल कायम हुई है। उन्होंने कहा कि गुजरात की कांग्रेस सरकार भ्रष्टाचार की प्रतीक थी, जबकि भाजपा सरकार पारदर्शिता और विकास की प्रतीक है। श्री शाह ने कहा कि कांग्रेस और भाजपा के गुजरात शासन की तुलना करने पर पता चलता है कि चाहे वह बजट हो, कैपिटल इनकम हो, बिजली का उत्पादन हो, इन्फ्रास्ट्रक्चर हो, एग्रीकल्चर हो, दुग्ध उत्पादन हो – हर क्षेत्र में भारतीय जनता पार्टी ने कांग्रेस की तुलना में कई गुना अधिक विकास हुआ है। उन्होंने कहा कि 1995 से पहले कांग्रेस शासन में और 1995 के बाद आज तक भाजपा शासन में गुजरात के विकास में बहुत बड़ा बदलाव हुआ है। उन्होंने कहा कि पहले केवल दक्षिणी और उत्तरी गुजरात में ही डेयरी उद्योग विकसित था, मोदी जी ने इसे सौराष्ट्र से लेकर कच्छ तक पहुंचाया। उन्होंने कहा कि पहले राज्य की सहकारी संस्थाएं किसानों को 14% ब्याज पर कृषि ऋण उपलब्ध कराती थी, आज केवल 1% पर ऋण उपलब्ध कराया जा रहा है। उन्होंने कहा कि पहले गुजरात पानी के संकट से लगातार जूझ रहा था, लेकिन श्री नरेन्द्र भाई मोदी के नेतृत्व में चेक डैम और विभिन्न सहकारी आयामों के माध्यम से हमने तालाब, सुजलाम सुफलाम और नर्मदा योजना के तहत पानी को जन-सुलभ बनाने के साथ-साथ राज्य के हर खेत तक पहुंचाने में सफलता प्राप्त की। उन्होंने कहा कि 1995 से पहले और आज के गुजरात में कृषि उत्पादन में भारी बढ़ोतरी हुई है। उन्होंने कहा कि 1995-96 में जहां राज्य में केवल 47 लाख मीट्रिक टन अनाज का उत्पादन होता था वहीं 2017 में उत्पादन बढ़ कर 63 लाख मीट्रिक टन पहुंच गया है, इसी तरह 1995 में फलों का उत्पादन जहां केवल 21 लाख मीट्रिक टन हुआ करता था, आज वह लगभग 86 लाख मीट्रिक टन हो गया है।

भाजपा अध्यक्ष ने कहा कि हमने श्री नरेन्द्र भाई मोदी के नेतृत्व में गुजरात में विकास की नई कहानी लिखी है। उन्होंने कहा कि कर्फ्यू-मुक्त गुजरात बनाने का काम श्री नरेन्द्र भाई मोदी ने किया है। उन्होंने कहा कि वाईब्रैंट गुजरात के माध्यम से राज्य में उद्योग और इन्वेस्टमेंट लाने का काम श्री नरेन्द्र भाई मोदी ने किया। उन्होंने कहा कि चाहे साक्षरता दर हो, बिजली उत्पादन व उपभोग के आंकड़े हों, इन्फ्रास्ट्रक्चर डेवलपमेंट की बात हो या फिर वाहनों की संख्या में इजाफा – हर क्षेत्र में श्री नरेन्द्र मोदी की अगुआई में गुजरात ने विकास की एक नई मिसाल कायम की है। उन्होंने कहा कि गुजरात में भाजपा शासनकाल में इंजीनियरिंग सीटों में 14 गुनी और मेडिकल सीटों में 7 गुने की वृद्धि हुई है। उन्होंने कहा कि गुजरात में भारतीय जनता पार्टी के शासन में यूनिवर्सिटीज की संख्या भी लगभग दोगुनी हुई है। उन्होंने कहा कि गुजरात में 1995-96 में प्रति व्यक्ति आय महज 13,665 रुपये थी, जो 2017 में आज बढ़कर 1,43,504 रुपये तक पहुंच गई है जो कि राष्ट्रीय औसत से कहीं अधिक है। कांग्रेस पर प्रहार जारी रखते हुए उन्होंने कहा कि कांग्रेस को विकास के आंकड़े दिखते नहीं और वह गुजरात के विकास का मजाक उड़ा रही है। आगामी विधान सभा चुनाव में गुजरात की जनता कांग्रेस को इसका जवाब देगी। उन्होंने कहा कि 1995 से लेकर 2017 तक कई क्षेत्रों में गुजरात प्रथम स्थान पर रहा है, इसका श्रेय भारतीय जनता पार्टी और श्री नरेन्द्र भाई मोदी को जाता है।

भाजपा अध्यक्ष ने कहा कि केंद्र की कांग्रेस-नीत यूपीए सरकार ने गुजरात के साथ हमेशा अन्याय किया है चाहे रेवेन्यू शेयरिंग की बात हो, हाईवे बनाने की बात हो, नर्मदा योजना की बात या फिर सरदार पटेल के साथ अन्याय हो। उन्होंने कहा कि कांग्रेस की सरकार में 13वें वित्त आयोग में गुजरात की शेयर इन सेन्ट्रल टैक्स में हिस्सेदारी 43,345 करोड़ थी, जबकि 14वें वित्त आयोग में मोदी सरकार ने गुजरात के लिए शेयर इन सेन्ट्रल टैक्स के रूप में 1,22,453 करोड़ रुपये की राशि आवंटित की है। उन्होंने कहा कि ग्रांट इन ऐड को 84,86 करोड़ रुपये से बढ़ा कर 17,962 करोड़ और डिजास्टर रिलीफ को 2,081 करोड़ रुपये से बढ़ाकर 2,920 करोड़ रुपये कर दिया गया है। उन्होंने कहा कि लोकल बॉडीज ग्रांट के लिए कांग्रेस की यूपीए सरकार ने 13वें वित्त आयोग में गुजरात को 2,723 करोड़ रुपये दिए जाते थे, जबकि मोदी सरकार ने 14वें वित्त आयोग में गुजरात को इस क्षेत्र में 15,042 करोड़ रुपये आवंटित किये हैं। उन्होंने कहा कि कुल मिलाकर जब केंद्र में कांग्रेस की यूपीए सरकार थी, तब गुजरात को विकास के लिए केवल 63,346 करोड़ रुपए मिलते थे, आज जब केंद्र में प्रधानमंत्री श्री नरेन्द्र मोदी के नेतृत्व में भारतीय जनता पार्टी की सरकार है, तब गुजरात को 1,58,377 करोड़ रुपये मिल रहे हैं। उन्होंने कहा कि रेवेन्यू हो, हाइवे हो या नर्मदा योजना, हर क्षेत्र में प्रधानमंत्री श्री नरेन्द्र मोदी ने गुजरात के लिए काफी काम किया है। उन्होंने कहा कि पंडित जवाहरलाल नेहरू ने 56 साल पहले 1961 में सरदार सरोवर बांध की आधारशिला रखी थी, लेकिन उसे पूरा करने का काम प्रधानमंत्री श्री नरेन्द्र मोदी ने किया जिससे गुजरात के हर खेत तक पानी पहुंच पायेगा। उन्होंने कहा कि राहुल गांधी को इसका जवाब देना चाहिए कि कांग्रेस ने नर्मदा योजना को अवरुद्ध करने का पाप क्यों किया? उन्होंने कहा कि प्रधानमंत्री श्री नरेन्द्र मोदी के नेतृत्व में भारतीय जनता पार्टी की सरकार ने गुजरात को न्याय, अधिकार और गौरव के साथ विकास दिया है। भारतीय जनता पार्टी के शासनकाल में गुजरात का गौरवपूर्ण और शांतिपूर्ण विकास हुआ है। 1995 से पहले के गुजरात और 1995 के बाद से लेकर आज तक के गुजरात में प्रदेश के विकास की गौरवगाथा समाई हुई है और यह पहले मुख्यमंत्री और अब प्रधानमंत्री श्री नरेन्द्र भाई मोदी के कारण ही संभव हो पाया है।

श्री शाह ने कहा कि श्री नरेन्द्र भाई मोदी आज देश के प्रधानमंत्री हैं और गुजरात में विजय भाई रूपाणी और नितिन भाई पटेल के नेतृत्व में भारतीय जनता पार्टी लोगों की भलाई के लिए काम कर रही है, अब गुजरात का विकास डबल इंजन की गति से आगे बढ़ रहा है। उन्होंने कार्यकर्ताओं से अपील करते हुए कहा कि वे गुजरात गौरव यात्रा के माध्यम से श्री नरेन्द्र भाई मोदी की अगुआई मंे गुजरात की विकास यात्रा के आंकड़ों को राज्य के गांव-गांव और जन-जन तक पहुंचाने का प्रण लें और 150 से अधिक सीटें जीतकर राज्य में एक बार फिर से विकासोन्मुखी एवं लोक-कल्याणकारी भाजपा की सरकार बनाने के लिए कटिबद्ध हो जाएं।

