भारतीय जनता पार्टी के राष्ट्रीय अध्यक्ष श्री अमित शाह ने अपने तीन दिवसीय राजस्थान प्रवास के दौरान प्रदेश कार्यालय, जयपुर में एक प्रेस वार्ता को संबोधित किया और विभिन्न मुद्दों पर पत्रकारों के प्रश्नों का िवस्तार से जवाब दिया और राजस्थान में भाजपा की सरकार पुनः बनाने का संकल्प व्यक्त किया। इससे पूर्व श्री शाह ने प्रदेश कार्यालय में ही प्रदेश भाजपा पदाधिकारियों, जिला प्रभारियों, जिला अध्यक्षों और मोर्चा प्रमुखों, प्रकल्प व प्रकोष्ठ प्रभारियों के अतिरिक्त प्रदेश से लोकसभा एवं राज्यसभा सांसदों के साथ भी बैठक कर उनके साथ विभिन्न मुद्दों पर विचार-विमर्श किया।

केंद्र सरकार की उपलब्धियों पर प्रकाश डालते हुए भाजपा के राष्ट्रीय अध्यक्ष ने कहा कि एक ही वर्ष में देश के प्रत्यक्ष-अप्रत्यक्ष कर में 18% की वृद्धि हुई जो आज़ादी के बाद सर्वाधिक है। नोटबंदी का फैसला अपने आप में एक ऐतिहासिक व साहसिक फैसला था, जिसके बहुत अच्छे परिणाम मिले हैं। अंतरिक्ष में एक साथ 104 उपग्रह को स्थापित करने का भारतीय वैज्ञानिकों का पराक्रम भारत को अंतरिक्ष की दुनिया में ग्लोबल लीडर के रूप में स्थापित करने वाला है। उज्ज्वला योजना के तहत ढाई करोड़ से ज्यादा गरीब परिवारों को गैस कनेक्शन देने का काम किया गया और इसी योजना के तहत राजस्थान में 20 लाख से ज्यादा गैस कनेक्शन बांटे गए। जनधन योजना के तहत देश में 28.56 करोड़ बैंक अकाउंट खोले गए, जिसमें अब तक 64,682 करोड़ रूपया गरीबों ने जमा किये। अकेले राजस्थान में 2 करोड़ से ज्यादा बैंक खुलवाकर गरीबों को अर्थतंत्र से जोड़ने का प्रयास किया गया। मुद्रा बैंक योजना के माध्यम से 7 करोड़ 74 लाख बेरोजगार युवाओं को स्वरोजगारी देने का काम किया गया है और इसके लिए करीब 4 लाख करोड़ ऋण आवंटित किये गए हैं। अकेले राजस्थान में 26 लाख बेरोजगार युवाओं को 10 हज़ार-10 लाख तक का ऋण देने का काम करते हुए इसके तहत अब तक 15,711 करोड़ का कुल ऋण आवंटित किया गया है। कृषि के क्षेत्र में प्रधानमंत्री फसल बीमा योजना, नीम कोटेड यूरिया, स्वायल हेल्थ कार्ड, ई-मंदी, प्रधानमंत्री सिंचाई योजना और कुदरती आपदा के समय किसानों को सहायता में वृद्धि करने का बड़ा काम भाजपा सरकार ने किया हैं।

भाजपा अध्यक्ष ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार ने राजस्थान के विकास के लिए कई कदम उठाये हैं। उन्होंने कहा कि यूपीए के कार्यकाल में 13वें वित्त आयोग ने सेन्ट्रल टेक्स में राजस्थान की हिस्सेदारी 84,426 करोड़ रुपये थी, जबकि मोदी सरकार में 14वें वित्त आयोग में यह 2,18,145 करोड़ रुपये हो गयी है अर्थात तीन गुना ज्यादा । राजस्थान को अनुदान सहायता राशि जो पहले 13,108 करोड़ रुपये दी जाती थी उसकी जगह 14वें वित्त आयोग में 22,717 करोड़ दी जाती है जो डेढ़ गुणा ज्यादा है। राज्य आपदा प्रतिक्रिया निधि जो पहले 2,489 करोड़ रुपये थी, अब उसे दोगुना बढाकर 4,570 करोड़ रूपया कर दिया गया है। लोकल बॉडीज ग्रांट्स जो पहले 5,262 करोड़ थी उसे बढ़ाकर 18,147 अर्थात 3 गुना बढ़ाया गया है। श्री शाह ने राजस्थान सरकार द्वारा महिलाओं के वित्तीय सशक्तिकरण के लिए चलाये गए भामा शाह योजना, भामा शाह स्वास्थ्य योजना, राशन वितरण के अन्तर्गत 4.5 करोड़ से ज्यादा लोगों की बायो मीट्रिक पहचान द्वारा करप्शन ख़त्म करने की योजना, मुख्यमंत्री जल स्वावलंबन योजना, न्याय आपके द्वार, अन्नपूर्णा भंडारण योजना, पंडित दीनदयाल उपाध्याय जनकल्याण पंचायत शिविर जैसी विभिन्न योजनाओं का जिक्र करते हुए कहा कि ये योजनायें राजस्थान के गरीब तबकों को आगे बढ़ाने के सराहनीय प्रयास हैं।

श्री शाह ने कहा कि केंद्र में नरेन्द्र मोदी जी और राजस्थान में वसुंधरा राजे जी की सरकार, दोनों मिलकर देश-प्रदेश के लिए एक ग्रोथ इंजन का काम कर रहे हैं और हम अगले तीन-चार महीनों में राजस्थान के संगठन और राजस्थान भाजपा को अजेय स्थिति में लाने का प्रयास करेंगे।
