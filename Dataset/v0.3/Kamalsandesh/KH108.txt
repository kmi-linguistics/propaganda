प्रधानमंत्री श्री नरेन्द्र मोदी ने 3 मार्च को भारतीय जनता पार्टी के केन्द्रीय कार्यालय में उत्तर-पूर्व के तीन राज्यों त्रिपुरा, नगालैंड और मेघालय में भाजपा के नेतृत्व में एनडीए की ऐतिहासिक विजय के अवसर पर कार्यकर्ताओं को संबोधित किया और भारतीय जनता पार्टी के राष्ट्रीय अध्यक्ष श्री अमित शाह को भाजपा की विकास यात्रा का शिल्पी बताते हुए इस अभूतपूर्व जीत के लिए तीनों राज्यों की जनता, पार्टी कार्यकर्ताओं व पार्टी पदाधिकारियों को उन्होंने हार्दिक बधाई दी। इससे पहले भारतीय जनता पार्टी के राष्ट्रीय अध्यक्ष श्री अमित शाह ने सभा को संबोधित करते हुए तीनों राज्यों (त्रिपुरा, मेघालय और नगालैंड) की जनता को लोकतंत्र की जीत की बधाई दी और कहा कि यह प्रधानमंत्री श्री नरेन्द्र मोदी जी की विकास नीति पर जनता की मुहर है। सभा में भारतीय जनता पार्टी की संसदीय समिति के सभी सदस्य उपस्थित थे।

प्रधानमंत्री ने अपने उद् बोधन को अजान के लिए दो मिनट तक स्थगित कर दिया। इसके पश्चात् उन्होंने केरल, पश्चिम बंगाल और त्रिपुरा में वामपंथ की हिंसा की राजनीति के कारण शहीद हुए पार्टी कार्यकर्ताओं को श्रद्धांजलि दी। उन्होंने कहा कि भारतीय जनता पार्टी के अनेक कार्यकर्ताओं ने पार्टी के लिए अपनी शहादत दी है और उनकी शहादत कभी बेकार नहीं जाने दी जायेगी। उन्होंने कहा कि राजनीतिक विचारधारा के कारण हमारे निर्दोष कार्यकर्ताओं को मौत के घाट उतारा गया है, क्योंकि हमारे विरोधियों में लोकतांत्रिक तरीके से लड़ने की ताकत नहीं है। उन्होंने कहा कि भय और भ्रम इन दो हथियारों से, खासकर लेफ्ट पार्टियों ने पार्टी कार्यकर्ताओं पर जो जुल्म किया, वह अकथनीय है। लेकिन यह देश के लोकतंत्र की ताकत है कि गरीब से गरीब जनता ने भी इस चोट का जवाब वोट से दिया है। उन्होंने कहा कि लोकतंत्र में जय और पराजय स्वाभाविक है, लेकिन पार्टियों को पराजय को पचाना चाहिए लेकिन जो लोकतंत्र के बारे में बड़ी-बड़ी बातें करते हैं, वही लेफ्ट पार्टियां इसे पचा नहीं पा रही हैं।

श्री मोदी ने कहा कि त्रिपुरा की जीत कोई साधारण जीत नहीं है, बल्कि यह शून्य से शिखर तक की यात्रा है। उन्होंने कहा कि पूर्वोत्तर के इन तीन विधानसभाओं के चुनाव परिणाम देश में एक नए युग की शुरुआत के लिए जाना जाएगा। उन्होंने कहा कि पूर्वोत्तर की जनता ने भारतीय जनता पार्टी सरकार की एक्ट ईस्ट पॉलिसी का समर्थन किया है और हम पूर्वोत्तर की जनता के लिए काम करने और उनके सपनों को पूरा करने के लिए प्रतिबद्ध है। उन्होंने कहा कि विपक्ष के दुष्प्रचार के बीच भारतीय जनता पार्टी की सच्चाई देश के जन-सामान्य तक पहुंची है।

प्रधानमंत्री ने कहा कि देश के राजनीतिक विश्लेषकों को यह विचार करना होगा कि लोकतंत्र में सही बात से और विकास की राजनीति करके चुनाव और लोगों के दिलों को जीता जा सकता है, हिंसा, जातिवाद और नफरत की राजनीति करके नहीं और भारतीय जनता पार्टी के कार्यकर्ताओं ने इसे चरितार्थ करके दिखाया है। उन्होंने कहा कि हमने देश में पॉलिटिक्स ऑफ़ परफॉरमेंस की राजनीति की शुरुआत की है और देश की जनता ने इसमें अपना सम्पूर्ण विश्वास व्यक्त किया है। उन्होंने कहा कि जब 2014 में मैं प्रधानमंत्री बना तो दिल्ली में नार्थ-ईस्ट के युवाओं पर हो रहे हमलों को रोकने के लिए हमने एक मुहिम शुरू की और नार्थ-ईस्ट के युवाओं के अंदर यह भरोसा जगाने में सफल हुए कि दिल्ली में उनके लिए सोचने वाली सरकार है। अब उनके लिए दिल्ली दूर नहीं है बल्कि हमने सरकार को उनके दरवाजे तक पहुंचाया। उन्होंने कहा कि हमारे डोनर मंत्रालय का पूरा सेक्रेटरिएट पूर्वोत्तर के हर राज्य में जाता है, केन्द्र सरकार के कोई-न-कोई मंत्री हर 15 दिन में नार्थ-ईस्ट के किसी-न-किसी राज्य में एक दिन बिताते हैं और वहां के विकास कार्यों को गति देते हैं। उन्होंने कहा कि हमने पूर्वोत्तर की जनता के अंदर उपेक्षा के भाव को खत्म किया।

श्री मोदी ने कहा कि देश में एक दल ऐसा भी है जहां लोग पद में बढ़ते जाते हैं पर कद में घटते जाते हैं। आज कांग्रेस का कद सबसे छोटा हो गया है। उन्होंने कहा कि जब सूर्यास्त होता है तो सूर्य का रंग लाल होता है, लेकिन सूर्योदय के वक्त सूर्य का रंग केसरिया होता है। उन्होंने कहा कि देश की विधान सभाओं का आंकड़ा देखा जाए तो त्रिपुरा में बीजेपी के चुने हुए विधायक सबसे छोटी उम्र के हैं और इन युवा कैंडिडेट्स पर जनता ने भरोसा जताया है। उन्होंने कहा कि भारतीय जनता पार्टी और केंद्र सरकार पूर्वोत्तर के विकास के लिए कृतसंकल्पित है और हम जनता की आशाओं व आकांक्षाओं को पूरा करके रहेंगे। उन्होंने कहा कि यह संगठन की शक्ति और कार्यकर्ताओं के अथक परिश्रम की जीत है। उन्होंने कहा कि मैं त्रिपुरा, नगालैंड और मेघालय में भारतीय जनता पार्टी गठबंधन की ऐतिहासिक जीत के लिए मैं पूर्वोत्तर की जनता का हार्दिक अभिनंदन करता हूं और पार्टी कार्यकर्ताओं एवं पार्टी पदाधिकारियों को बहुत-बहुत बधाई देता हूं।

भारतीय जनता पार्टी के राष्ट्रीय अध्यक्ष श्री अमित शाह ने इससे पहले सभा को संबोधित करते हुए कहा कि नार्थ-ईस्ट की जनता ने प्रधानमंत्री श्री नरेन्द्र मोदी जी के ‘सबका साथ, सबका विकास’ की नीति में अपना विश्वास व्यक्त करते हुए भारतीय जनता पार्टी के पक्ष में अपना जनादेश दिया है। उन्होंने कहा कि पूर्वोत्तर में भाजपा की जीत प्रधानमंत्री श्री नरेन्द्र मोदी जी की गरीब-कल्याण की नीतियों की ही जीत है। उन्होंने इस अभूतपूर्व जीत के लिए तीनों राज्यों त्रिपुरा, नगालैंड और मेघालय की जनता का हार्दिक अभिनंदन किया और कहा कि यह लोकतंत्र की जीत है।
