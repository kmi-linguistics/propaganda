दिल्ली यूनिवर्सिटी (डीयू) के निर्माण के बाद से उसके हिंदी विभाग के अध्यक्ष पद पर आज तक कोई दलित नहीं पहुंच पाया है. पहली बार यह अवसर आया है जब प्रोफेसर श्यौराज सिंह बेचैन अध्यक्ष बनने वाले थे, लेकिन आखिरी वक्त में उसमें अड़ंगा लगा दिया गया है. अब डीयू के हिंदी विभागाध्यक्ष के पद को लेकर एक गैरजरूरी विवाद खड़ा कर दिया गया है. इस विवाद के पीछे परोक्ष रूप से उनके विभाग के ही सहकर्मी कैलाश नारायण तिवारी हैं, लेकिन अपरोक्ष रूप से विश्वविद्यालय में घात लागकर बैठे तमाम जातिवादी शिक्षक, सवर्णवादी मानसिकता के पत्रकार और कुछ राजनीतिक लोग भी हैं जो किसी कीमत पर एक दलित को विभागाध्यक्ष के पद पर आसीन नहीं होने देना चाहते हैं.

अपनी अकादमिक पहचान के साथ ही चौहान तमाम पत्र-पत्रिकाओं में लगातार लिखते-पढ़ते रहे हैं. श्यौराज सिंह बेचैन के विभागाध्यक्ष बनाने में डीयू प्रशासन द्वारा की जा रही हीलाहवाली के खिलाफ दिल्ली में प्रदर्शन भी किया जा रहा है. साथ ही अब इस मामले में जातीय भेदभाव का पहलू भी उभर कर सामने आ रहा है.

डीयू के हिंदी विभाग में हर तीन साल बाद 13 सितंबर को नए विभागाध्यक्ष की नियुक्ति होती है. नियम के अनुसार इस साल भी होने वाली थी, लेकिन विवाद खड़ा होने के कारण यह पद अभी तक खाली पड़ा हुआ है.

क्या है पूरा विवाद

दिल्ली विश्वविद्यालय में हिंदी विभाग की स्थापना 1952 में हुई. उसके बाद से यहां कई विभागाध्यक्ष हुए, लेकिन कोई भी दलित प्रोफेसर विभागाध्यक्ष की कुर्सी तक नहीं पहुंच पाया. इस बार श्यौराज सिंह बेचैन जो दलित समुदाय से संबंध रखते हैं, वरिष्ठता क्रम में सबसे शीर्ष पर होने के चलते इस पद के दावेदार थे. लेकिन उनके ही एक सहकर्मी केएन तिवारी ने खुद को सीनियर बताते हुए अपनी ओर से दावा ठोंक दिया है. इसके बाद विश्वविद्यालय प्रशासन ने प्रो. बेचैन की नियुक्ति को रोक दिया है.

दूसरे दावेदार तिवारी का दावा है कि वे श्यौराज सिंह बेचैन से पहले से विश्वविद्यालय में हैं. इनसे हमने बात करने की कोशिश की लेकिन उन्होंने न तो फोन उठाया और ना ही मैसेज का कोई जवाब दिया.

नियमानुसार 13 सितंबर को प्रोफेसर श्यौराज सिंह बेचैन की नियुक्ति विभागाध्यक्ष के पद पर होनी थी. 12 सितंबर को उन्हें इस संबंध में अवगत भी कराया गया था. प्रो बेचैन न्यूज़लॉन्ड्री से बात करते हुए कहते हैं, ‘‘पिछले तीन-चार साल से विभागाध्यक्ष की अनुपस्थिति में कार्यवाहक विभागाध्यक्ष की भूमिका मैं ही निभाता रहा हूं. डीन की अनुपस्थिति में उस पद की जिम्मेदारी भी मेरी ही रहती है. अगर मैं भविष्य का विभागाध्यक्ष नहीं था तो ये जिम्मेदारी मुझे क्यों दी जाती थी? ये तो तिवारी जी को मिलनी चाहिए थी. इसके अलावा विश्वविद्यालय में नए शिक्षकों की भर्ती के लिए जो कमेटी है उस कमेटी का मैं सदस्य हूं. जब कमेटी की मीटिंग में मुझे बुलाया जाता था तो उसके आगे लिखा होता था ‘फ्यूचर हेड’. तो अगर मैं ‘फ्यूचर हेड’ नहीं था तो तिवारीजी को बुलाना चाहिए था.’’

श्यौराज सिंह बेचैन के पक्ष में प्रदर्शन कर रहे जाकिर हुसैन कॉलेज में पढ़ाने वाले एडहॉक शिक्षक लक्ष्मण यादव न्यूज़लॉन्ड्री से बताते हैं, ‘‘प्रोफेसर तिवारी दावा कर रहे हैं कि वे प्रोफेसर बेचैन से सीनियर हैं. उनके अनुसार वे डीयू में 2008 से हैं और बेचैन 2010 में जुड़े. लेकिन 2008 से वे रिसर्च साइंटिस्ट के तौर पर विश्वविद्यालय से जुड़े थे जिसका पढ़ाई से कोई संबंध नहीं होता. 2009 में यूजीसी ने एक सर्कुलर जारी किया था जिसके अनुसार रिसर्च साइंटिस्ट प्रोफेसर बन सकते हैं. इसके बाद अक्टूबर 2010 में वे बतौर प्रोफेसर जॉइन किए वहीं प्रोफेसर बेचैन फरवरी 2010 से बतौर प्रोफेसर जॉइन कर चुके थे. इस तरह बेचैन उनसे सीनियर हुए और विश्वविद्यालय ने इसे दृष्टिगत रखते हुए उन्हें 12 सितंबर को बुलाकर नियक्ति के संबंध में बताया था. 13 सितंबर को उनको बतौर विभागाध्यक्ष नियुक्त किया जाना था.’’

लक्ष्मण यादव आगे कहते हैं, ‘‘केएन तिवारी का कहना है कि यूजीसी ने जिस दिन सर्कुलर जारी किया था उन्हें उसी दिन से प्रोफेसर माना जाए और इस तरह से विभागाध्यक्ष के पद पर उनका हक बनता है. जहां तक हमारी जानकारी है, यूनिवर्सिटी के वाईस चांसलर ने भी केएन  तिवारी से कहा है कि जिस दिन डीयू ने आपको अप्वाइंट किया उस दिन से ही जोड़ा जाएगा. लेकिन अब वाईस चांसलर पर दबाव बनाया जा रहा है. इसी कारण प्रोफेसर बेचैन की विभागाध्यक्ष पद पर नियुक्ति में देरी हो रही है. लगभग एक महीने होने जा रहे और विभागाध्यक्ष का पद खाली पड़ा हुआ है.’’

श्यौराज सिंह बेचैन से हमने इस संबंध में बात की तो उन्होंने कहा, ‘‘2010 में मेरी नियुक्ति हुई थी. मेरे साथ तीन लोग आए थे. उनमें क्रमशः श्रीमती प्रेम सिंह, मैं और अपुर्वानंद थे. श्रीमती प्रेम सिंह रिटायर हो गईं हैं. उसके बाद मेरा नम्बर आता है. हमारे विभाग के हर प्रोफेसर को ये बात पता थी और वे तैयारी कर रहे थे. 12 सितंबर को हमको जब विश्वविद्यालय ने बुलाया था तब हमने क्या-क्या काम करना है यह लिखकर विश्वविद्यालय को दिया था. 13 सितंबर को हम लेटर का इंतजार करने लगे. उस दिन हमारे विभाग के सभी सीनियर-जूनियर प्रोफेसर आए थे. सब मिठाई खाने-खिलाने की बात कर रहे थे. लेकिन विश्वविद्यालय से पत्र आया ही नहीं.’’

दावा हो चुका है ख़ारिज 

प्रोफेसर केएल तिवारी का दावा विश्वविद्यालय ख़ारिज कर चुका है. श्यौराज सिंह बेचैन बताते हैं, ‘‘केएन तिवारी ने जो दावा किया है उसको विश्वविद्यालय ने लीगल सेल और तमाम अलग-अलग जांचों के जरिए ख़ारिज कर दिया है. विश्वविद्यालय प्रशासन भी कह रहा है सीनियॉरिटी श्यौराज सिंह की बन रही है. तो अगर मेरी सीनियरिटी बन रही है तो अधिकृत पत्र विश्वविद्यालय द्वारा दी जाए. लेकिन पता यह चल रहा है कि केएन तिवारी विश्वविद्यालय पर नेताओं के जरिए दबाव बनवा रहे हैं. अब देखना होगा कि उस दबाव को विश्वविद्यालय कब तक मानता हैं. विश्वविद्यालय अधिनियम के अनुसार चलता है या दबाव में, ये आने वाला वक़्त ही बतायेगा. मैं तो बस इंतजार कर सकता हूं. हालात मेरे हाथ में नहीं हैं. मुझे यह कहा जा रहा है कि आप धैर्य रखिए आपके ही पक्ष में फैसला आएगा.’’

जाति की भूमिका

इस पूरे विवाद में जातिगत भेदभाव की बात भी सामने आ रही है. प्रदर्शन करने वाले ज्यादातर लोगों का दावा कि जातिगत कारणों से श्यौराज सिंह बेचैन को विभागाध्यक्ष के पद से वंचित रखने की कोशिश की जा रही है. प्रदर्शन में शामिल हुईं जामिया मिल्लिया इस्लामिया के हिंदी विभाग की अध्यक्ष रहीं हेमलता महीश्वर लिखती हैं, ‘‘जब सवर्ण षडयंत्रपूर्वक सारे संसाधनों पर क़ब्ज़ा करने की कोशिश करें तो मेरिट और हम दलित अपने संवैधानिक अधिकारों की मांग करें तो जातिवादी. बहुत ही चयनित रीति से सामने आते हैं ब्राह्मणवादी.’’

इस पूरे विवाद और उसमें जातिगत एंगल पर श्यौराज सिंह बेचैन कहते हैं, ‘‘अगर कोई गैर दलित आता तब भी वे अड़ंगा लगाते? शायद नहीं लगाते क्योंकि उन्हें पता है कि वे सात महीने जूनियर हैं. तो कास्ट के अलावा बचता क्या है. मैंने लोगों के जरिए सुना है कि तिवारीजी लोगों से विश्वविद्यालय में कह रहे हैं कि बनारस के ब्राह्मण से पाला पड़ा है. छोड़ थोड़े देंगे. यह बहुत छोटी बात है और कम से कम किसी प्रोफेसर को तो नहीं ही करनी चाहिए. लेकिन मैं यह ज़रूर कहना चाहता हूं कि पूरे विश्वविद्यालय को जातिवादी कहना गलत है. यह किसी खास व्यक्ति की बात है. विश्वविद्यालय में ज्यादातर लोग मनुष्यता और समानता की बात करने वाले हैं.’’

ज्यादातर लेखक संघ बेचैन के पक्ष में

इस विवाद के बीच दलित लेखक संघ, जन संस्कृति मंच, प्रगतिशील लेखक संघ और जनवादी लेखक संघ ने एक साझा बयान जारी किया है. बयान  साफ़ तौर पर प्रो. श्यौराज सिंह बेचैन के पक्ष में है.

बयान में लिखा गया है, ‘‘यह अत्यंत दुखद और चिंताजनक प्रकरण है कि विश्वविद्यालयी व विभागीय परंपरा, कानून और संवैधानिक उसूलों की अवमानना करते हुए दिल्ली यूनिवर्सिटी के हिंदी विभाग में अध्यक्ष का पद उसके वाजिब हकदार को न सौंपकर रिक्त रखा जा रहा है. नियमानुसार इस पद पर प्रो. श्यौराज सिंह बेचैन का अधिकार है, लेकिन उन्हें अभी तक कोई पत्र नहीं मिला है. स्मरणीय है कि श्री बेचैन हिंदी के एक स्थापित लेखक और दलित साहित्य के महत्वपूर्ण हस्ताक्षर हैं. उन्हें पदभार देने में देरी अथवा टाल-मटोल प्रशासन का जातिवादी, वर्चस्ववादी तथा मनुवादी चेहरा दिखा रहा है.’’

वहीं इस पूरे विवाद पर दिल्ली यूनिवर्सिटी टीचर एसोसिएशन (डूटा) के अध्यक्ष राजीब रे कहते हैं, ‘‘डूटा ने अपना अभी कोई पक्ष जारी नहीं किया है लेकिन हमारा बस यही कहना है कि नियम के अनुसार जिसको बनना चाहिए वही बने. अगर नियम तोड़कर किसी को बनाया जाता है तो डूटा उसके खिलाफ है. विश्वविद्यालय ने 21 अक्टूबर तक का समय दिया है. पद लगभग एक महीने से खाली है, जल्द से जल्द विभागाध्यक्ष की नियुक्ति की जाए.’’
