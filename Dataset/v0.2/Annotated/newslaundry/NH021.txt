उत्तर पूर्व दिल्ली में हुए सांप्रदायिक दंगों में अबतक 53 लोगों की जान जा चुकी है. न्यूज़ रिपोर्ट्स की बात करें तो मीडिया का सूचना-चक्र इंटेलिजेंस ब्यूरो के कर्मचारी 26 वर्षीय अंकित शर्मा की मौत के इर्द-गिर्द ही घूमता रहा. हत्या के बाद अंकित का शव 26 फ़रवरी को दिल्ली के चांदबाग़ इलाके के क़रीब स्थित नाले से बरामद हुआ. इसके तुरंत बाद ही फ़ौरी तौर पर ख़बरों की घुड़दौड़ में शामिल होते हुए ‘रिपब्लिक टीवी’, ‘टाइम्स नाउ’, ‘ज़ी न्यूज़’, ‘आज तक’, ‘सीएनएन न्यूज़ 18’, ‘न्यूज़ 18 इंडिया’, ‘न्यूज़ नेशन’ और ‘इंडिया टीवी’ जैसे न्यूज़ चैनलों ने ‘एक्सक्लूसिव’ करार देते हुए ख़बर चलाई.

हालांकि तमाम न्यूज़ चैनलों की रिपोर्ट्स पर गौर करने पर उनमें कई अनियमितताएं साफ नज़र आती हैं, मसलन हत्या की साज़िश, अंकित के साथ हुई वारदात से जुड़े बुनियादी तथ्य, अंकित को कहां पकड़ा गया, वह कौन था जो वारदात के वक्त अंकित के साथ था, अंकित की पोस्टमॉर्टम रिपोर्ट आदि. ज़्यादातर रिपोर्ट्स में अंकित की हत्या की परिस्थितियों के तार ठीक से नहीं जोड़ा गया. यह देखते हुए फिलहाल इस स्टोरी में बदलाव हो रहे हैं. यहां हम उनमें से कुछ की पड़ताल कर रहे हैं. अंकित के पिता ने ‘द इंडियन एक्सप्रेस’ को जो बयान दिया है उसके मुताबिक़ अंकित रोजमर्रा के इस्तेमाल की कुछ चीज़ें ख़रीदने घर से बाहर निकला था. वहीं ‘न्यूज़ 18’ की रिपोर्ट में अंकित के पिता के हवाले से दावा किया गया है कि अंकित अपनी ड्यूटी से वापस घर लौट रहा था और रास्ते में तक़रीबन 15-20 लोग ताहिर के घर से बाहर आए और अंकित को कुछ और लोगों के साथ अंदर घसीट ले गये.

ताहिर का मतलब यहां आम आदमी पार्टी के पार्षद ताहिर हुसैन है जिनके ऊपर सांप्रदायिक हिंसा का षडयंत्र रचने का आरोप है. ताहिर हुसैन पर आगज़नी व हत्या की धाराओं के तहत अब मामला दर्ज़ कर लिया गया है लेकिन वे ख़ुद पर लगाए गये तमाम आरोपों को सिरे से खारिज़ करते हैं.

अंकित के एक पड़ोसी ने भी तक़रीबन यही बात न्यूज़लॉन्ड्री को बताई. ‘दप्रिंट’ की रिपोर्ट में अंकित की मां के बयान का हवाला देते हुए बताया गया है कि अंकित अपने भाई अंकुर को खोजने बाहर गया था क्योंकि उन्हें इस बात की चिंता हो रही थी कि अंकुर कहीं दंगे में फंस न गया हो. जबकि अंकुर ने बाद में ‘हिंदुस्तान टाइम्स’ को बताया कि अंकित बाहर यह देखने गये थे कि आसपास क्या हो रहा है.

दक्षिणपंथी मीडिया संस्था ‘स्वराज्य’ ने एक ऐसे ‘चश्मदीद’ के मिलने का दावा किया है जो हिंसा के वक़्त अंकित के साथ मौजूद था. चश्मदीद ने कथित रूप से दावा किया है कि भारी पत्थरबाज़ी के बीच मुस्लिम बाहुल्य इलाक़े से गुज़रते हुए अंकित एकदम से कहीं ग़ायब हो गया.

‘प्रेस ट्रस्ट ऑफ़ इंडिया’, ‘हिंदुस्तान टाइम्स’, ‘द हिन्दू’ और ‘स्क्रॉल’ की रिपोर्ट्स में इस बात को लेकर तरकीबन सहमति है कि अंकित दंगे की शाम आसपास के माहौल का जायज़ा लेने के लिए बाहर निकला था.

'टाइम्स ऑफ़ इंडिया’ की 5 मार्च को प्रकाशित रिपोर्ट में कई सूत्रों का हवाला देते हुए कहा गया है कि ‘घटना के कुछ चश्मदीदों ने पुलिस को बताया कि अंकित को चलते हुए पत्थर से ठोकर लगी और वे गिरगए. फिर दूसरी तरफ़से 3-4 लोग आए और अंकित को घसीटते हुए ले गए.’ रिपोर्ट में यह दावा किया गया है कि अंकित शर्मा की हत्या सुनियोजित ढंग से कीगई है.

रिपोर्ट के अनुसार , ‘अंकित, उनका दोस्त कालू व कुछ और लोग पुलिया के एक तरफ़ थे और ठीक उसी वक़्त सामने की तरफ़ से पत्थरबाज़ी जारी थी. इस दौरान अंकित सबसे आगे थे.’ अब बात आती है उन दावों की कि अंकित घर से निकलने के वक्त उसके साथ कौन था. ‘द हिन्दू’ और ‘स्क्रॉल’ की रिपोर्ट में इसका कोई ज़िक्र नहीं मिलता कि घर से निकलते वक्त अंकित के साथ कोई था.

‘द प्रिंट’ की रिपोर्ट में भी उस तथाकथित साथी के बारे में कोई जानकारी नहीं मिलती. बल्कि रिपोर्ट में अंकित की बहन के हवाले से यह कहा गया है, “हमारे परिवार को यह बताया गया कि ताहिर और उसके कुछ साथी मेरे भाई व दो और लोगों को घसीटते हुए उसके दफ़्तर में ले गए और क़त्ल कर दिया.” ‘स्वराज्य’ की रिपोर्ट में भी तक़रीबन यही दावा देखने को मिलता है. रिपोर्ट में अज्ञात गवाह का हवाला दिया गया है, जो कहता है,“उस दिन घरों की छत से भारी पत्थरबाज़ी के दौरान अंकित, ‘मैं’ व दो और लोग एक मुस्लिम इलाक़े से गुज़र रहे थे…’

‘हिंदुस्तान टाइम्स’ की ख़बर में यह ज़िक्र आता है कि प्रदर्शनकारियों ने अंकित के उन दोस्तों को भी पकड़ लिया जो उसे बचाने गए. यानी ये कथित दोस्त उस वक़्त अंकित के साथ नहीं थे जब उन पर हमला हुआ बल्कि उन्हें बाद में पकड़ा गया.

‘न्यूज़ 18’ ने अंकित के पिता के बयान का हवाला दिया जिस में वे कहते हैं, “जो लोग उनके बेटे को बचाने गए उनपर गोली चलाई गई और पेट्रोल बम व एसिड से हमला किया गया.’ क्या बचाने गए लोग भी पकड़ लिए गए, रिपोर्ट में इस बात का कहीं कोई ज़िक्र नहीं मिलता.

अंकित के पिता ने ‘इंडियन एक्सप्रेस’ को बताया कि, ‘मुझे एक पड़ोसी ने बताया कि उसने अंकित को एक दोस्त के साथ देखा था. हम उसके घर गए और अंकित के बारे में पूछताछ की. ’‘टाइम्स ऑफ़ इंडिया’ की 5 मार्च की रिपोर्ट में यह दावा किया गया कि घटना की शाम अंकित अपने दोस्त ‘कालू’ व कुछ और लोगों के साथ था. अंकित की मौत के कारणों की पड़ताल करने के क्रम में ज़्यादातर रिपोर्ट्स में यही बात सामने आती है कि अंकित को ताहिर हुसैन के घर में घसीट कर ले जाया गया और हत्या कर दी गई. एफ़आईआर दर्ज़ करते हुए अंकित के पिता ने हत्या के संदर्भ में यही बताया. ‘दप्रिंट’ की रिपोर्ट में इस संदर्भ में कहा गया है कि अंकित की मौत के संबंध में उनके पिता के तमाम दावे आस-पड़ोस के लोगों के बयानों पर आधारित हैं.

अब यहां ‘न्यूज़18’ एक दिलचस्प बात बताता है, “स्थानीय लोगों का दावा है कि शायद अंकित की मौत पत्थरबाज़ी से हुई हो.” रिपोर्ट में न तो ‘स्थानीय लोगों’ का कोई ब्यौरा है या पड़ताल नहीं है. अंकित की पोस्टमॉर्टम रिपोर्ट मीडिया में लीक होते ही भ्रम अनियमितता तेड़ हो गई.

‘ज़ी न्यूज़’ के संपादक सुधीर चौधरी ने यह पोस्टमॉर्टम रिपोर्ट ऑन एयर पढ़ा और दावा किया कि अंकित के शरीर पर चाकुओं से वार के अनगिनत निशान हैं. ‘रिपब्लिक टीवी’ ने ‘सूत्रों’ के हवाले से ख़बर चलाई कि अंकित को 400 से भी अधिक बार चाकू घोंपा गया. ‘द न्यू इंडियन एक्सप्रेस’ की रिपोर्ट में यह संख्या तनिक कम होकर लगभग 250 हो गई, वहीं ‘टाइम्स ऑफ़ इंडिया’ की रिपोर्ट में अंकित शर्मा के शरीर पर चाकू घोंपने से बने गहरे घाव समेत ज़ख्म के 200 निशान मिलने का ज़िक्र किया गया है.

5 मार्च को ‘टाइम्स ऑफ़ इंडिया’ ने यह दावा किया कि अंकित के शरीर पर कम से 54 गहरे घाव हैं जो चाकू लगने से बने हैं.

वहीं अंकित की पोस्टमॉर्टम रिपोर्ट मिलने के बाद ‘आईएएनएस’ की रिपोर्ट में कहा गया कि अंकित के शरीर पर तेज़ धार वाले हथियार से गहरे घाव और खरोंचे हैं. साथ ही जोड़ा कि उन पर चाकू से कई मर्तबा वार किया गया. हालांकि इस रिपोर्ट में अंकित के शरीर पर चाकू से वार की संख्या का कोई उल्लेख नहीं है.

‘द इंडियन एक्सप्रेस’ ने अंकित के पोस्टमॉर्टम को केंद्र में रखकर कोई ख़बर तो प्रकाशित नहीं की, लेकिन इस अंग्रेज़ी दैनिक ने जीटीबी अस्पताल के डॉक्टरों से बात की जिन्होंने बताया कि ‘अंकित को कई बार चाकू से गोदा गया’. यहां सवाल उठता है कि 400 का आंकड़ा कहां से आया? दिल्ली दंगे में अंकित की मौत के बाद एक विवाद तब खड़ा हो गया जब न्यूयॉर्क स्थित अख़बार ‘द वॉल स्ट्रीट जर्नल’ ने अंकित के भाई अंकुर के हवाले से लिखा, “हाथों में पत्थर, रॉड, चाकू और यहां तक कि तलवार लिए हुए उपद्रवी भीड़ आई थी. भीड़ ऊंची आवाज़ में ‘जय श्रीराम का’ का नारा लगा रही थी...”

न्यूज़पेपर की तरफ़ से फ़ोन पर अंकुर का इंटरव्यू लिया गया था. अंकुर ने ‘द वॉल स्ट्रीट जर्नल’ को बताया, ‘आसपास से जो कोई भी अंकित की मदद के लिए आगे आया, वे उस पर ईंट-पत्थर फेंकने लगे...बाद में अंकित का शव पास के ही नाले से बरामद हुआ.”

हालाँकि बाद में अंकुर इंटरव्यू में कही गई बात से मुकर गया. अंकुर के परिवार ने अख़बार के ख़िलाफ़ ‘धार्मिक छवि को नुकसान पहुंचाने और सांप्रदायिक तनाव बढ़ाने’ का आरोप लगाते हुए केस दर्ज़ करवाया.

इसके तुरंत बाद मामले में सरकारी दख़ल देखने को मिला. ‘प्रसार भारती’ ने इस वाकये के बाद ट्वीट किया कि अंकुर ने ‘प्रसार भारती न्यूज़ सर्विस’ से कहा है कि उन्होंने ‘द वॉल स्ट्रीट जर्नल’ को ऐसा कोई स्टेटमेंट नहीं दिया है. यह उनके भाई व परिवार को बदनाम करने का हथकंडा है.

यहां यह बताते चलना जरूरी है कि प्रसार भारती और ख़ासतौर पर ‘पीबीएनएस’ सरकारी तंत्र का हिस्सा है. हाल ही में न्यूज़लॉन्ड्री की एक पड़ताल में यह बात सामने आई थी जब इसने जनवरी में जवाहर लाल नेहरू युनिवर्सिटी में हुई हिंसा के बाद गलत जानकारी फैलाने का काम किया था.

‘रिपब्लिक टीवी’ की रिपोर्ट के अनुसार ‘द वॉल स्ट्रीट जर्नल’ ने मामले के विवादास्पद हो जाने के बाद अपना बचाव करते हुए अंकुर के स्टेटमेंट की रिकॉर्डिंग के होने का दावा किया है. ‘न्यूज़लॉन्ड्री’ मामले के विवादास्पद हो जाने के बाद अख़बार के इस स्टैंड की पुष्टि नहीं करता.

हमने अपनी तरफ़ से ‘द वॉल स्ट्रीट जर्नल’ को कुछ सवाल भेजे. जवाब में अख़बार के प्रवक्ता ने कहा, “हम अपनी रिपोर्ट के तथ्यपूर्ण होने को लेकर आश्वस्त हैं. हम हिंदुस्तान में हो रही हर उथल-पुथल को कवर करने के लिए तटस्थ और निष्पक्ष नज़रिए के साथ समर्पित हैं.” 
