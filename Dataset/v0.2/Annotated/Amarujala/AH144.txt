मुख्यमंत्री आदित्यनाथ योगी की 15 नवंबर को कानपुर के बृजेंद्र स्वरूप पार्क में होने वाली जनसभा का मिनट टू मिनट कार्यक्रम तय हो गया है। मुख्यमंत्री ठीक एक बजे मंच पर पहुंच जाएंगे और तीन घंटे तक रहेंगे। ठीक चार बजे वे यहां से रवाना होंगे। 
मुख्यमंत्री की जनसभा के दौरान महापौर, पार्षद, सभासद और नगर पंचायत सदस्य के सभी प्रत्याशी भगवा पटके में रहेंगे। पार्टी के अन्य पदाधिकारियों को भी इसी ड्रेस कोड में आने को कहा गया है। मुख्यमंत्री का मिनट टू मिनट कार्यक्रम फाइनल होने के बाद भाजपा के क्षेत्रीय और जिला इकाई के पदाधिकारियों ने शनिवार को भी बृजेंद्र स्वरूप पार्क का निरीक्षण किया। मंच और पांडाल का स्थान तय किया। रविवार को सुबह 11 बजे कार्यक्रम स्थल का भूमि पूजन किया जाएगा। इसके बाद ही पांडाल और मंच का निर्माण शुरू होगा। भाजपा जिलाध्यक्ष सुरेंद्र मैथानी ने बताया कि मुख्यमंत्री के कार्यक्रम के लिए मंच का डिजाइन फाइनल कर लिया गया है। 

तीन तरह के बनेंगे मंच 
कार्यक्रम स्थल पर तीन तरह के मंच बनाए जाएंगे। सबसे बड़े मंच पर मुख्यमंत्री के साथ महापौर और चेयरमैन पद के प्रत्याशी रहेंगे। इसी मंच पर संगठन के प्रमुख पदाधिकारी और मंत्री व विधायक गण भी रहेंगे। दो मंच मुख्य मंच के अगल बगल होंगे। इन पर पार्षद, सभासद और नगर पंचायत सदस्य पद के प्रत्याशी रहेंगे। 
आखिरी समय तक जीत नहीं मानेंगे | भाजपा जिलाध्यक्ष सुरेंद्र मैथानी ने पार्टी कार्यकर्ताओं से कहाकि वोटिंग वाले दिन आखिरी वोट तक मतदान स्थल पर रुकेंगे। शत प्रतिशत वोट डलवाने की कोशिश करेंगे। कार्यकर्ता इस बात का भ्रम कतई न पालें कि उनकी जीत तो सुनिश्चित ही है। चुनाव को चुनाव की तरह लड़ना है। 


