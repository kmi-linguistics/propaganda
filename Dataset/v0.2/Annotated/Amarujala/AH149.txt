नोटबंदी और कालेधन पर बसपा सुप्रीमो मायावती के बयान पर बीजेपी के दिग्गज नेता भड़क गए और उन्होंने बड़ी बात कह दी। भाजपा के राष्ट्रीय प्रवक्ता एवं केंद्रीय चुनाव समिति के सदस्य शाहनवाज हुसैन ने कहा कि बहुजन समाज पार्टी को कालेधन पर प्रवचन करने का कोई नैतिक अधिकार नहीं है।
प्रवर्तन निदेशालय की ओर से बसपा के एक बैंक खाते में 104 करोड़ और पार्टी सुप्रीमो मायावती के भाई आनंद कुमार के बैंक खाते में 1.43 करोड़ रुपये जमा होने की बात सामने आई है। ऐसे में मायावती का संसद में नोटबंदी के खिलाफ बोलना उचित नहीं है।

शाहनवाज हुसैन ने मंगलवार को मुकेरियां में अनुसूचित जाति से संबंधित एक रैली को संबोधित किया। इससे पहले जालंधर में प्रेसवार्ता के दौरान उन्होंने कहा कि संसद के अंदर और बाहर नोटबंदी का बहुजन समाज पार्टी, तृणमूल कांग्रेस, आम आदमी पार्टी, कांग्रेस और लालू प्रसाद की आरजेडी की ओर से विरोध किया जा रहा है।

शाहनवाज हुसैन ने कहा कि प्रधानमंत्री नरेंद्र मोदी के नेतृत्व में देश आगे बढ़ रहा है। मोदी देश को कांग्रेस और कालेधन से मुक्त करके ही रहेंगे और इसमें देश की जनता उनका साथ दे रही है। जनता ने इसका परिणाम चंडीगढ़ नगर निगम के चुनाव में भाजपा को जीत दिलाकर दिया है। उन्होंने कहा कि विरोधियों ने चुनाव में नोटबंदी को मुख्य मुद्दा बनाया था, लेकिन मध्य प्रदेश, महाराष्ट्र और राजस्थान में नगर निगम के चुनाव में पार्टी की जीत हुई।
शाहनवाज बोले, भाजपा किसी पार्टी के खिलाफ नहीं है शाहनवाज ने कहा कि भाजपा किसी पार्टी के खिलाफ नहीं है। टैक्स चुरा कर जिन लोगों ने कालाधन इकट्ठा किया है, हम उसके खिलाफ हैं। कालेधन के जिन खातों का पता चल रहा है, उन पर प्रवर्तन निदेशालय की ओर से कार्रवाई की जा रही है और किसी को भी बक्शा नहीं जाएगा। राजनीतिक दलों को मिलने वाले चुनाव फंड को कैशलेस करने पर हुसैन ने कहा कि प्रधानमंत्री देश को कैशलेस करने जा रहे हैं और भाजपा इसमें पहल करने को तैयार है।

उन्होंने कहा कि चुनाव में कालेधन के प्रयोग को रोकने के लिए सरकार हर संभव प्रयास करेगी। इस बारे में प्रधानमंत्री अर्थशास्त्रियों से जल्द ही बैठक करने वाले हैं। पंजाब में होने जा रहे विधानसभा चुनाव में अकाली दल और भाजपा गठबंधन तीसरी बार भी सरकार बनाएगी। हुसैन ने कहा कि भाजपा पंजाब प्रधान विजय सांपला के नेतृत्व में पार्टी का विकास हुआ है।

आम आदमी पार्टी पर बरसे शाहनवाज हुसैन
शाहनवाज हुसैन ने कहा कि खुद को ईमानदारी बताने वाली आम आदमी पार्टी पर विधानसभा चुनाव के लिए पैसे लेकर टिकटें बेचने के आरोप लग रहे हैं। उनकी कार्यप्रणाली से अन्ना हजारे भी चिंतित हुए हैं। उन्होंने कहा कि आप को समझ जाना चाहिए कि दिल्ली पंजाब से दूर नहीं है। आप ने दिल्ली में जो वादे लोगों से किए थे, उनमें से एक भी पूरा नहीं किया। आप की कथनी और करनी में अंतर है।


