आम आदमी पार्टी ने कहा है कि एक तरफ कोरोना की महामारी देशभर में कहर बरपा रही है, लेकिन कांग्रेस और भारतीय जनता पार्टी जैसे तथाकथित जिम्मेदार दल विधायकों की खरीद-फरोख्त में लिप्त हैं। ये हालात देश के प्रजातांत्रिक व्यवस्था के लिए बड़ा खतरा हैं। देश अब आम आदमी पार्टी जैसे विकल्प की तलाश में है। राज्यसभा सदस्य और राजस्थान प्रभारी संजय सिंह ने जयपुर में संवाददाताओं से कहा कि कांग्रेस पार्टी अब समापन की तरफ बढ़ रही है। वो अब बिखरती जा रही है। जनता ने वोट दिया कांग्रेस को, लेकिन कांग्रेस के विधायक बिक रहे हैं, और बीजेपी की सरकार बना रहे हैं। कर्नाटक के बाद मध्यप्रदेश में यही कहानी दोहराई गई। अब राजस्थान में भी कांग्रेस विधायक बेच रही है, और बीजेपी विधायक खरीद रही है। पिछले दस दिन से लगातार उठापटक मची हुई है। किसी को देश और प्रदेश की चिंता नहीं है। प्रभारी संजय सिंह ने कहा कि देश के बिगड़ते राजनीतिक माहौल में आम आदमी की विचारधारा और अरविंद केजरीवाल का कुशल नेतृत्व उपयुक्त विकल्प की राह दिखा रहा है। संजय सिंह ने कहा कि आम आदमी पार्टी पर जनता की आशाओं के अनुसार एक ईमानदार विकल्प देने की जिम्मेदारी आती है। हम इस दिशा में कितना सफल होंगे यह तो भविष्य बताएगा लेकिन दिल्ली की आम आदमी पार्टी सरकार के काम इस दावे का सबूत है कि अरविंद केजरीवाल जी के कुशल नेतृत्व में शिक्षा, स्वास्थ्य, बिजली जैसी आधरभूत जरूरतों को पूरा करने में अनुकरणीय काम किया गया है जो देश में कीर्तिमान हैं।

श्री संजय सिंह ने स्पष्ट किया कि सचिन पायलट के आम आम आदमी पार्टी से सम्पर्क में होने की बात महज हवाबाजी है। संवाददाताओं के सवालों के जवाब में राज्यसभा सांसद संजय सिंह ने कहा कि राजस्थान में आगामी स्थानीय निकाय और पंचायत चुनाव में पार्टी अपने उम्मीदवार खड़े करेगी। सभी जिलों में संवाद किया जा रहा है। जल्द ही प्रदेश अध्यक्ष का भी फैसला किया जाएगा।राज्यसभा सांसद संजय सिंह के साथ आम आदमी पार्टी राजस्थान के सहप्रभारी खेमचंद जागीरदार और प्रदेश सचिव देवेंद्र शास्त्री भी संवाददाता सम्मेलन में मौजूद थे। 
