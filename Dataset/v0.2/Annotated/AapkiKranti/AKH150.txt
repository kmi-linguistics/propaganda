आम आदमी पार्टी से मालवीय नगर विधानसभा से विधायक सोमनाथ भारती ने कहा कि केंद्र शासित दिल्ली पुलिस और एम्स अस्पताल एक गरीब महिला के संवैधानिक अधिकारों का हनन कर रहे है। उन्होंने बताया कि महिला अपनी मेहनत के पैसे लेने के लिए 11जून को अपने मालिक के पास गई थी, तो उसने महिला के साथ बुरी तरह से मारपीट की। महिला के चेहरे पर 15टांके लगे हैं और दो दांत भी टूट गए हैं। सोमनाथ भारती ने आरोप लगाया कि उनके हस्तक्षेप के बाद भी पुलिस ने समान्य धाराओं में रिपोर्ट दर्ज की और एम्स अस्पताल ने भी एमएलसी में समान्य चोटें बताई। वहीं, स्पेशल कमिश्नर लॉ एंड ऑर्डर से शिकायत करने के बाद पुलिस ने धारा बढ़ाई और एम्स ने भी दूसरी एमएलसी में चोट को गंभीर और जानलेवा बताया।

प्रेस वार्ता को संबोधित करते हुए आम आदमी पार्टी के मालवीय नगर विधानसभा से विधायक सोमनाथ भारती ने कहा कि भारत का संविधान प्रत्येक भारतीय नागरिक को समान अधिकार प्रदान करता है। परंतु वर्तमान भाजपा सरकार की सरपरस्ती में किस प्रकार से संविधान की धज्जियां उड़ाई जा रही हैं, यह जगजाहिर हो चुका है। उन्होंने बताया कि केंद्र शासित दिल्ली पुलिस एवं केंद्र शासित एम्स अस्पताल के डॉक्टरों द्वारा एक गरीब महिला के साथ किस प्रकार से अत्याचार एवं उसके संवैधानिक अधिकारों का हनन किया गया।

11जून को सैलरी के पैसे मांगने गई महिला के साथ मालिक ने मारपीट की थी, चेहरे पर 15 टांके लगे और दो दांत टूट गए थे- सोमनाथ भारती

सोमनाथ भारती ने बताया उनके विधानसभा क्षेत्र मालवीय नगर में रहने वाली सपना नाम की एक गरीब महिला 11जून को जब अपने मालिक रजनीश सिंह के पास अपनी मेहनत का, अपने हक का पैसा मांगने गई, तो उसके मालिक ने पैसा न देकर उसके साथ मारपीट की। उस पर जानलेवा हमला किया और महिला बुरी तरह से घायल हो गई। महिला को इतनी बुरी तरह से पीटा गया था कि उसके चेहरे पर 15टांके आए, 2दांत टूट गए और दो दातों में फ्रैक्चर हो गया। विधायक सोमनाथ भारती ने कहा कि यह बेहद ही शर्मनाक बात है कि जब इस महिला ने पुलिस को फोन कर इस घटना की जानकारी दी, तो दिल्ली पुलिस ने घटनाक्रम पर जाकर घटना का जायजा लेने की बजाय महिला को ही थाने आने के लिए बोल दिया। इतनी गंभीर रूप से घायल महिला किसी प्रकार से थाने जाएगी, दिल्ली पुलिस ने एक बार भी इस बारे में नहीं सोचा।

मेरे हस्तक्षेप के बाद भी केंद्र की दिल्ली पुलिस ने पहले समान्य धाराओं रिपोर्ट दर्ज की और एम्स ने एमएलसी में समान्य चाटें बताईं - सोमनाथ भारती

विधायक सोभनाथ भारती ने बताया कि पुलिस को जानकारी देने के बाद महिला घायल अवस्था में पंडित मदन मोहन अस्पताल पहुंची। वहां पर भी उनकी एमएलसी नहीं की गई, केवल खानापूर्ति कर उनको सफदरजंग अस्पताल भेज दिया गया। सफदरजंग अस्पताल में भी महिला का इलाज तो किया गया, परंतु एमएलसी या कोई कानूनी कार्रवाई नहीं कराई गई। जबकि सामान्य तौर पर इस प्रकार की घटना में अस्पताल प्रशासन तुरंत पुलिस को जानकारी देता है और घायल व्यक्ति की एमएलसी की जाती है। सोमनाथ भारती ने कहा कि महिला मेरी विधानसभा क्षेत्र की रहने वाली हैं। यह किसी प्रकार से मेरे कार्यालय तक पहुंची। मैंने डीसीपी महोदय से बात की और उन्हें इस संबंध में सभी जानकारी दी। इसके बाद डीसीपी महोदय ने धारा-289 के तहत लापरवाही की एफआईआर दर्ज कर ली। सोमनाथ भारती ने बताया कि धारा-289 के तहत दर्ज किए गए केस में आसानी से जमानत हो जाती है और मात्र 6महीने की सजा का प्रावधान है। मैंने इस संबंध में डीसीपी महोदय से बात की और बताया कि यह तो बेहद ही निराशाजनक बात है। डीसीपी महोदय ने मुझसे कहा कि जांच की जाएगी। मैंने डीसीपी महोदय से पूछा कि एमएलसी तक तो की नहीं गई, जांच किस प्रकार से होगी। मेरे कहने के पश्चात एम्स अस्पताल में महिला की एमएलसी कराई गई और यह भी बेहद निराशाजनक था कि एमएलसी में लिखा गया कि सामान्य चोटे हैं।

उन्होंने बताया कि यह बेहद ही गंभीर बात है कि एमएलसी में यह भी लिखा गया कि किसी प्रकार के अंदरूनी घाव की कोई पुष्टि नहीं हुई है। जबकि सामान्य तौर पर महिला के मुंह में कोई भी सामान्य व्यक्ति उनके टूटे हुए दांत और घाव को देख सकता है। परंतु केंद्र शासित एम्स अस्पताल के डॉक्टरों को इस महिला के मुंह के अंदर के घाव नहीं दिखाई दिए। 
