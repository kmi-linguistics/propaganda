मुख्यमंत्री अरविंद केजरीवाल ने एलएनजेपी अस्पताल के वरिष्ठ डॉक्टर असीम गुप्ता की मौत पर गहरा दुख व्यक्त किया है। मुख्यमंत्री अरविंद केजरीवाल ने कोरोना योद्धा डाॅ. असीम गुप्ता की मौत पर उनके परिवार को एक करोड़ रुपये की सम्मान राशि देने की घोषणा की है। उन्होंने कहा कि डाॅ. असीम गुप्ता हम सभी लोगों के लिए प्रेरणा हैं और हम उनकी सेवा को नमन करते हैं। मुख्यमंत्री अरविंद केजरीवाल ने कहा कि डॉ. असीम गुप्ता एलएनजेपी अस्पताल के बहुत वरिष्ठ डॉक्टर थे। वह एनेस्थेलाॅजिस्ट थे। उनकी ड्यूटी आईसीयू में थी। पिछले कुछ महीनों से करोना के मरीजों का इलाज करने की उनकी ड्यूटी चल रही थी। उनके सभी साथी ही बताते हैं कि वह बहुत शिद्दत और मेहनत के साथ मरीजों की सेवा कर रहे थे।

मुख्यमंत्री अरविंद केजरीवाल ने कहा कि कोरोना के मरीजों की सेवा करते करते 3जून को डॉक्टर असीम गुप्ता को कोरोना हो गया था। उन्हें अस्पताल में भर्ती किया गया और अंत में वे कोरोना से लड़ते-लड़ते हम सभी को छोड़कर चलेंगे। उनकी पत्नी भी डॉक्टर हैं। आज उनकी पत्नी से लंबी बात हुई। उनकी पत्नी को भी कोरोना हो गया था, लेकिन उनकी पत्नी कोरोना से अब ठीक हो चुकी हैं और अब वह बिल्कुल स्वस्थ हैं। हम सभी प्रार्थना करते हैं कि डॉ. असीम गुप्ता को भगवान अपने चरणों में जगह दे। ऐसे लोगों की वजह से ही आज हम लोग कोरोना से लड़ पा रहे हैं। डॉ. असीम गुप्ता हम सभी लोगों के लिए बहुत बड़ी प्रेरणा हैं और हम सभी दिल्ली वासी और देशवासी उनकी इस सेवा को नमन करते हैं। दिल्ली सरकार उनके सम्मान में उनके परिवार को 1करोड़ रुपए की सम्मान राशि देगी। उनके जान की कोई कीमत नहीं है। ऐसे लोग देश की और इंसान की सेवा करते-करते हंसते- हंसते हमें छोड़ कर चले जाते हैं, लेकिन उनके जाने के बाद यह एक छोटी सी राशि है, जो देश की तरफ से, दिल्ली के लोगों की तरफ से उनके परिवार को दी जाएगी। 
