मुख्यमंत्री अरविंद केजरीवाल ने आज वीडियो कांफ्रेंस के जरिए दिल्ली के सभी लोकसभा और राज्यसभा सांसदों से कोरोना वायरस के खिलाफ लड़ाई लड़ने के संबंध में बात की। मुख्यमंत्री अरविंद केजरीवाल ने कहा कि दिल्ली मॉडल से कोरोना वायरस की लड़ाई संभव है, क्योंकि दिल्ली के सभी विधायक और सांसद दिल्ली सरकार के साथ खड़े हैं। मुख्यमंत्री ने सभी सांसदों के साथ कोविड-19 के संक्रमण को और काबू करने को लेकर विचार-विमर्श किया। इस दौरान सभी सांसदों ने अपने-अपने लोकसभा क्षेत्र में कोविड-19 की रोकथाम को लेकर उठाए गए कदमों की जानकारी भी दी। सीएम अरविंद केजरीवाल ने ट्वीट कर कहा कि पिछले कुछ दिनों से दिल्ली के सभी विधायकों, सांसदों से मिल रहा हूँ। कोरोना की लड़ाई में इन जनप्रतिनिधियों का महत्त्वपूर्ण योगदान रहा है। पिछले 2दिनों में कई विधायकों से मिला, आज सभी सांसदों से बात की। इसी तरह सभी का सहयोग मिलता रहा तो कोरोना को हम जल्द ही मात दे पाएंगे।  मुख्यमंत्री अरविंद केजरीवाल ने आज वीडियो कांफ्रेंस पर दिल्ली के सभी लोकसभा और राज्यसभा सांसदों के साथ वार्ता करते हुए कहा कि कोविड-19 से कोई भी सरकार या व्यक्ति अकेले नहीं लड़ सकता है। कोविड-19 को पराजित करना है, तो हम सभी को एक साथ मिल कर काम करना होगा। मुख्यमंत्री ने कहा कि दिल्ली सरकार ने अभी तक सभी को साथ लेकर कोविड-19 खिलाफ लड़ाई लड़ी है और आगे भी हमे सभी का साथ और सहयोग चाहिए, ताकि कोविड-19 को जल्द से जल्द पराजित कर सकें। मुख्यमंत्री अरविंद केजरीवाल ने कहा कि कोरोना के खिलाफ जंग अभी जारी है, किसी को न थकना है, न रुकना है, साथ आगे बढ़ना है।  मुख्यमंत्री अरविंद केजरीवाल ने सांसदों से कहा कि हमारा मानना है कि कोरोना की लड़ाई अकेले नहीं जीती जा सकती है, इसके लिए एकजुटता और टीम वर्क का होना बहुत जरूरी है। अभी तक हमने इन्हीं सिद्धांतों को अपनाते हुए दिन-रात काम किया है और उसका परिणाम सुखद आ रहा है। दिल्ली की जनता, राज्य सरकार, केंद्र सरकार, स्वयं सेवी संस्थाओं और धार्मिक संस्थाओं समेत सभी लोगों के सहयोग से ही यह संभव हो पाया है कि आज दिल्ली में कोविड-19 के संक्रमण पर काफी हद तक काबू पा लिया गया है। पिछले कुछ दिनों से प्रतिदिन आने वाले नए मामलों की संख्या में भारी कमी देखी जा रही है और मौतें भी कम हो रही हैं। हम सभी को मिल कर इसे और कम करना है और इसके लिए हमें सभी का साथ और सहयोग चाहिए।  मुख्यमंत्री अरविंद केजरीवाल ने सांसदों से कहा कि वे अपने क्षेत्र में लोगों को जागरूक करने के साथ-साथ सभी संभव कदम उठा रहे हैं। मुख्यमंत्री ने सभी सांसदों से कहा कि कोविड-19 की लड़ाई में सबने दलगत भावना से उटर उठकर काम किया है।

इस दौरान, सांसदों ने मुख्यमंत्री अरविंद केजरीवाल से अपने-अपने क्षेत्र में कोविड-19 को रोकने को लेकर उठाए जा रहे कदमों की जानकारी दी। सभी सांसदों ने एकमत से कहा कि वे पूरी तरह से दिल्ली सरकार के साथ हैं और इस महामारी से दिल्ली की जनता को उबारने के लिए सभी संभव कदम उठाएंगे। इस दौरान ‘दिल्ली मॉडल’ की सराहना भी हुई। इस दौरान यह भी तय हुआ कि हम सभी दिल्ली सरकार के साथ हैं और एकजुट होकर कोविड-19 को हराएंगे।  बता दें कि मुख्यमंत्री अरविंद केजरीवाल ने कल 15जुलाई को दिल्ली के सभी विधायकों के साथ वीडियो कांफ्रेंस करके बात की थी। मुख्यमंत्री अरविंद केजरीवाल ने सभी विधायकों को साथ मिल कर कोविड-19 के खिलाफ लड़ाई लड़ने की बात दुहराई, ताकि कोविड-19 को शीघ्र हराया जा सके। इस दौरान कुछ विधायकों से बात नहीं हो पाई। जिनसे 18जुलाई को मुख्यमंत्री अरविंद केजरीवाल बात करेंगे। 
