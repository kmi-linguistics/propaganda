आम आदमी पार्टी बिहार की ओर से कोरोना महामारी के कहर के बीच रोजाना पेट्रोल-डीजल की कीमतों में आ रही अप्रत्याशित उछाल को अनुचित बताते हुए प्रधानमंत्री नरेंद्र मोदी को फैक्स के माध्यम से अनुरोध पत्र भेजकर डीजल-पेट्रोल की कीमतों को क्रूड ऑयल की कीमतों के अनुपात में तय करने की अपील की गई है।

प्रदेश प्रवक्ता गुलफिशा यूसुफ का बयान--- आम आदमी पार्टी की ओर प्रदेश प्रवक्ता गुलफिशा यूसुफ ने जारी प्रेस विज्ञप्ति में कहा है कि "केंद्र सरकार ने जानबूझकर कोरोना महामारी के लॉकडाउन पीरियड में क्रूड ऑयल की अंतराष्ट्रीय कीमतों में आई भारी गिरावटों का लाभ भारत की जनता को नहीं लेने दिया है। उल्टे पिछले बीस दिनों से लगातार एक्साइज का प्रतिशत बढ़ाकर डीजल-पेट्रोल की कीमतों में वृद्धि बरकरार रखी है। भाजपा जब 2014 में सत्ता में आई थी, तो डीजल पर उत्पाद कर तीन रुपये चालीस पैसे प्रति लीटर था, जबकि आज 2020 में इसे बढ़ाकर इकत्तीस रुपये साठ पैसे प्रति लीटर कर दिया है। यह वृद्धि लगातार जारी है सरकार की मंशा डीजल-पेट्रोल को सौ रुपये प्रति लीटर के पार ले जाने की है। तेल के इस खेल में कई राज्यों में डीजल का मूल्य पेट्रोल से आगे निकल चुका है, जो भारत जैसे कृषि प्रधान देश के लिये शर्मनाक बात है। देश में डीजल का उपयोग कृषि कार्यों के लिये भी होता है। सरकार के इस रवैये से कोरोना के कहर से पीड़ित देश की अर्थव्यवस्था को मंहगाई और भी जकड़ लेगी।" प्रदेश प्रवक्ता गुलफिशा यूसुफ ने आगे कहा है कि "पिछले एक महीने में कोरोना के लॉकडाउन से तबाह बाजार के बीच ही डीजल के मूल्य में दस रुपये प्रति लीटर की वृद्धि प्रायोजित कर दी गई है, जिसके परिणामस्वरूप यात्री बसों के किराये से लेकर मालवाहक ट्रकों और ट्रैक्टरों के किराए में तीस प्रतिशत तक कि बढ़ोतरी की धमकी राज्य ट्रांसपोर्ट फेडरेशन दे रहा है।देश की जनता आने वाले दिनों में भारी मंहगाई के भय से सहमी है। लिहाजा देश के प्रधानमन्त्री डीजल-पेट्रोल की कीमतों को नियंत्रित करने के दिशा में अविलंब ठोस कदम उठाने की पहल करनी चाहिये वरना देश की एक बड़ी आबादी को सड़कों पर उतरकर आंदोलन के लिये मजबूर होना पड़ेगा।" प्रदेश उपाध्यक्ष मनोज कुमार ने प्रधानमंत्री को अनुरोध पत्र फैक्स किया--- आम आदमी पार्टी के प्रदेश मीडिया कार्डिनेटर मृणाल कुमार राज ने जानकारी दी है कि आम आदमी पार्टी बिहार की ओर से प्रदेश उपाध्यक्ष मनोज कुमार ने डीजल पेट्रोल की कीमतों को नियंत्रित करने का एक अनुरोध पत्र भी प्रधानमंत्री नरेंद्र मोदी जी को फैक्स किया है। प्रधानमंत्री द्वारा अनदेखी की स्तिथि में आने वाले दिनों में हमारी पार्टी राज्य स्तरीय कार्यक्रम तय कर पटना में भाजपा कार्यालय के समक्ष विरोध प्रदर्शन कर सकती है। 
