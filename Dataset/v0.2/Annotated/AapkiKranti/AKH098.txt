दिल्ली के कैबिनेट मंत्री राजेंद्र पाल गौतम ने इंटीग्रेटेड चाइल्ड डेवलपमेंट स्कीम के तहत आने वाली 'टेक-होम राशन' योजना की समीक्षा के लिए महिला और बाल विकास विभाग के अधिकारियों के साथ अपने निवास स्थित कैंप ऑफिस में समीक्षा बैठक बुलाई। इस महीने, राजेंद्र पाल गौतम ने आईसीडीएस कार्यक्रम के तहत गर्भवती महिलाओं और बच्चों को दिए जाने वाले राशन का डोर-टू-डोर निरीक्षण किया। दिल्ली के कई क्षेत्रों में, वितरित किये गए राशन की मात्रा में अनियमितता पाई गई थी। लाभार्थियों ने भी राशन वितरण के समय में खामियों की शिकायत की। कई दौरों के बाद, मंत्री ने तत्काल कार्रवाई की और दो आंगनवाड़ी कार्यकर्ताओं और सुपरवाइजर के निलंबन का आदेश दिया। मंत्री ने सभी राशन वितरण केंद्रों के ऑडिट का भी आदेश दिया था। आज की बैठक में महिला बाल विकास विभाग के सचिव और संयुक्त निदेशक ने भाग लिया, जिन्होंने मंत्री को मौजूदा स्थिति का जायज़ा दिया। 
