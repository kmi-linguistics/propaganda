आम आदमी पार्टी(आप) ने आज बिहार की नीतीश सरकार से देशव्यापी कोरोना लॉकडाउन के दौरान विभिन्न घटनाओं में मारे गए बिहारी मजदूरों का आधिकारिक आंकड़ा जारी करने तथा उनके आश्रितों के लिए मुआवजा व राहत पैकेज की मांग को ले एक दिनी राज्य स्तरीय सांकेतिक उपवास रखा।

राज्य स्तर पर उपवास का कार्यक्रम पार्टी के प्रदेश अध्यक्ष सुशील कुमार सिंह के नेतृत्व में और जिला स्तर पर जिला अध्यक्ष के नेतृत्व में रखा गया। यह जानकारी प्रदेश प्रवक्ता चंद्र भूषण ने दी। उन्होंने बताया कि कोरोना महामारी के नियमों का पालन करते हुए सभी पार्टी के पदाधिकारियों और सैकड़ों कार्यकर्ताओं ने अपने-अपने स्थानों पर एक दिवसीय सांकेतिक उपवास रखा।

उपवास के दौरान प्रदेश अध्यक्ष सुशील कुमार सिंह ने एक बयान जारी कर कहा कि कोरोना महामारी के दौरान पूरे देश से बिहार के मजदूरों का अपने राज्य में रिवर्स माइग्रेशन हो रहा है, इसके चलते कई मजदूरों की मौत सड़क पर, रेल पटरियों पर, वाहनों की भिड़ंत में, भूख और बीमारी से हो रही है। कई ट्रेनें कई दिनों बाद रास्ता भटकते हुए बिहार पहुंच रही है, जिसके कारण कई मजदूरों के बच्चों की ट्रेन में ही भूख-प्यास से मौतें हो रही हैं।

प्रदेश अध्यक्ष ने आरोप लगाया कि करीब 15सालों से बिहार की सत्ता पर काबिज़ नीतीश कुमार बिहार को उस काबिल नहीं बना पाए कि यहां जनता को अपने राज्य में ही रोजगार मिल पाए। लोगों को अपना ही घर बार छोड़कर रोजगार की तलाश में दूसरे राज्यों में जाने पर मजबूर कर दिया गया है। आज जब मजदूरों को मदद की जरूरत है, तब उन्हें सरकार ने बड़ी बेशर्मी से बेसहारा छोड़ दिया है। नीतीश जी बताएं कि गरीब मजदूरों से इन्हें इतनी नफरत क्यों है?

वहीं प्रदेश महासचिव राकेश यादव ने कहा कि लॉकडाउन के दौरान मरने वाले मज़दूरों में बिहार के मजदूरों की संख्या काफी अधिक है। इसके बावजूद बिहार सरकार की ओर से अब तक कोई आधिकारिक आंकड़ा जारी नहीं किया गया है और न ही मरने वाले मजदूरों के आश्रितों के लिए कोई राहत पैकेज की घोषणा की गई है। इसलिए हमारी मांग है कि बिहार सरकार मरने वाले मज़दूरों के आंकड़े तुरंत जारी कर आश्रितों के लिए मुआवजे की घोषणा करे।

आज के उपवास कार्यक्रम में प्रदेश अध्यक्ष सुशील सिंह,प्रदेश उपाध्यक्ष मनोज कुमार,प्रदेश सचिव श्रीवत्स पुरुषोत्तम, महिला मोर्चा अध्यक्ष उमा दफ्तुआर, प्रदेश प्रवक्ता अमर यादव, बबलू प्रकाश, चंद्रभूषण जी,मुन्ना जायसवाल, नेयाज अहमद,हेमनारायण विश्वकर्मा,जहानाबाद अध्यक्ष नीरज कुमार, नालंदा अध्यक्ष धर्मेंद्र जी, गया अध्यक्ष अरुण कुमार सहित अनेकों पदाधिकारियों ने शामिल होकर सफल बनाया। 
