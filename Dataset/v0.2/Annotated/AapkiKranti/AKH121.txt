दिल्ली विश्वविद्यालय द्वारा प्रस्तावित ग्रेजुएट और पोस्ट ग्रेजुएट छात्रों के अंतिम वर्ष की ऑनलाइन 'ओपन बुक एग्जाम' परीक्षा के विरोध में आज सोमवार को CYSS के छात्रों ने एमएचआरडी के बाहर विरोध प्रदर्शन किया। छात्रों का कहना था कि यह परीक्षा पूरी तरह से ग्रामीण क्षेत्रों में रहने वाले छात्रों के लिए प्रतिकूल है, क्योंकि इसके लिए प्रश्नपत्र देखने और उत्तर पत्रिका अपलोड करने के लिए प्रत्येक छात्र को उस समय इलेक्ट्रिसिटी, इंटरनेट और कंप्यूटर सिस्टम चाहिए, जबकि कोरोना महामारी के चलते 90% छात्र दिल्ली से अपने घर को पलायन कर चुका है। ऐसी स्थिति में सुदूर क्षेत्रों में रह रहे, विशेषकर गरीब छात्रों के लिए इस प्रकार के संसाधन एकत्रित करना, बहुत ही दुष्कर(मुश्किल) कार्य है। अतः यह प्रणाली पूर्ण रूप से दोषपूर्ण है।

छात्र दिवस चौधरी का कहना था कि ऑनलाइन मॉक टेस्ट में ही दिल्ली विश्वविद्यालय फेल हो गया, जिस छात्र को प्रथम वर्ष का पेपर मिलना चाहिए था और उसे तृतीय वर्ष का पेपर मिला। अतः इस प्रणाली में दोष(कमी) है, विश्विद्यालय ने इसे स्वयं ही प्रमाणित कर दिया।

छात्र आशु बिधूड़ी का कहना था कि ऑनलाइन परीक्षा ग्रामीण छात्रों विशेषकर वंचित, पिछड़े क्षेत्रों से आने वाले छात्रों के जीवन के साथ खिलवाड़ है, जिसे दिल्ली विश्वविद्यालय प्रशासन को तत्काल वापिस लेना चाहिए।

छात्र जय रौनक ठाकुर का कहना है कि जब तक दिल्ली विश्वविद्यालय ऑनलाइन परीक्षा को वापिस नहीं लेता है, CYSS अपना विरोध प्रदर्शन जारी रखेगी।

ध्यातव्य है कि OBE एग्जाम को लेकर अधिकतर सभी छात्र-शिक्षक संगठनों ने विरोध प्रदर्शन के द्वारा अपना असंतोष ज़ाहिर किया है। अब दिल्ली विश्वविद्यालय इस पर क्या संज्ञान लेगा, यह तो आगे ही देखने को मिलेगा, लेकिन इस ऑनलाइन परीक्षा सिस्टम ने डीयू प्रशासन के लिए दिन प्रति दिन मुश्किलें आनी जरूर शुरू हो गई है। जबकी परीक्षा 10जुलाई से प्रस्तावित है।
