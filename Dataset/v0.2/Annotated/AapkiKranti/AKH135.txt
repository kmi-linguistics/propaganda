आम आदमी पार्टी बिहार की प्रदेश इकाई ने दिल्ली में 12वीं क्लास में रिकॉर्ड 98% बच्चों के उत्तीर्ण होने पर केजरीवाल सरकार को बधाई दी है, और इसे सरकारी स्कूली शिक्षा में क्रांति बताया है। प्रदेश मुख्य प्रवक्ता डॉ. शशिकांत ने एक बयान जारी कर कहा कि दिल्ली में 12वीं के नतीजे न केवल चौंकाने वाले हैं, बल्कि एक ईमानदार सरकार के परिश्रम का भी फल है। अब दिल्ली की सरकारी स्कूल में पढ़ा एक चपरासी का बच्चा भी बड़े फक्र के साथ राष्ट्रपति या मुख्यमंत्री के बेटे-बेटियों के साथ आईआईटी या मेडिकल में साथ पढ़ सकेगा।

मुख्य प्रवक्ता ने मुख्यमंत्री अरविंद केजरीवाल और शिक्षा मंत्री मनीष सिसोदिया के साथ दिल्ली के सरकारी स्कूल के तमाम शिक्षकों, बच्चों व उनके अभिभावकों को शुभकामनाएं संदेश भेजा है। प्रदेश मीडिया कोऑर्डिनेटर मृणाल कु राज ने कहा कि 5सालों में केजरीवाल सरकार ने सरकारी स्कूलों को इस लायक बना दिया, कि आज बच्चे प्राइवेट स्कूलों से बेहतर परिणाम दे रहे हैं। बोर्ड रिजल्ट के अनुसार प्राइवेट स्कूलों का जहां 92% रिजल्ट है, वहीं दिल्ली के सरकारी स्कूलों का 98% रिजल्ट होना शिक्षा के प्रति एक संवेदनशील सरकार के लक्ष्य को दर्शाता है। इन सरकारी स्कूलों में बिहार, उत्तर प्रदेश, मध्य प्रदेश आदि से आए मजदूर या कामगार वर्ग अथवा छोटे-मोटे काम करने वाले अभिभावकों के बच्चे पढ़ते हैं।

केजरीवाल सरकार को बधाई देने वालों में प्रदेश प्रवक्ता चंद्र भूषण, गुलफिशा युसूफ, बबलू प्रकाश, हेम नारायण विश्वकर्मा, विक्टर झा, नियाज अहमद, परमात्मा सिंह, मुन्ना भाई मीडिया कोऑर्डिनेटर मृणाल कु राज आदि शामिल हैं। 
