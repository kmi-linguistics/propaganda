कोरोना वायरस से गंभीर रूप से संक्रमित मरीजों के लिए राहत भरी खबर है। दिल्ली सरकार ने आईएलबीएस अस्पताल में देश का पहला प्लाज्मा बैंक आज शुरू कर दिया है। मुख्यमंत्री अरविंद केजरीवाल ने कहा कि कोरोना से 14 दिन पहले ठीक हो चुके 18 से 60 साल के उम्र के स्वस्थ्य लोग ही शर्तों को पूरा करने के बाद प्लाज्मा दान कर सकेंगे। दूसरी गंभीर बीमारियों से पीड़ित लोग और जिंदगी में कभी भी प्रेग्नेंट हो चुकी महिलाएं प्लाज्मा दान नहीं कर सकते हैं। प्लाज्मा दान करने के लिए दिल्ली सरकार की तरफ से जारी हेल्पलाइन नंबर 1031 पर फोन कॉल या 8800007722 पर व्हाट्सएप्प कर पंजीकरण करा सकते हैं। डोनर को अस्पताल लाने के लिए गाड़ी भेजी जाएगी, या फिर वह अपने वाहन या टैक्सी से भी आ सकता है, उसका खर्च सरकार देगी। मुख्यमंत्री अरविंद केजरीवाल ने अपील की है कि प्लाज्मा के लिए मरीज या उसके परिजन न संपर्क करें, डॉक्टर के प्रिस्क्रिप्शन पर ही अस्पताल को प्लाज्मा दिया जाएगा। प्लाज्मा दान करने वाले डोनर को दिल्ली सरकार की तरफ से गौरव पत्र दिया जाएगा।

मुख्यमंत्री अरविंद केजरीवाल ने प्रेस कॉन्फ्रेंस कर कहा कि दिल्ली में आज से प्लाज्मा बैंक शुरू हो रहा है। कोरोना के इलाज के लिए यह शायद देश का पहला प्लाज्मा बैंक है। अभी तक लोगों को प्लाज्मा लेने में काफी दिक्कत हो रही थी। जानकारी मिल रही है कि दिल्ली में प्लाज्मा को लेकर काफी अफरा-तफरी मची हुई है। हम उम्मीद करते हैं कि इस प्लाज्मा बैंक के बन जाने के बाद लोगों की परेशानी दूर हो जाएगी। उन्होंने कहा कि यह प्लाज्मा बैंक तभी सफल होगा, जब लोग आगे आकर प्लाज्मा दान करेंगे। यदि प्लाज्मा दान नहीं करेंगे, तो आगे किसी को प्लाज्मा नहीं दिया जा सकेगा। इसलिए सबसे अधिक जरूरी है कि जो लोग कोरोना से ठीक हो गए हैं, ज्यादा से ज्यादा वे लोग आगे आकर प्लाज्मा डोनेट करें। मुख्यमंत्री अरविंद केजरीवाल ने कहा कि प्लाज्मा डोनर के लिए योग्यता काफी सख्त है। कौन लोग प्लाज्मा दे सकते हैं?, इसके लिए सबसे पहले डोनर को कोरोना हुआ होना चाहिए। आप बीमारी से ठीक हो गए हैं, और आपको ठीक हुए कम से कम 14 दिन हो गए हों। आपकी उम्र 18 से 60 साल के बीच होना चाहिए। आपका वजन 50 किलो से कम नहीं होना चाहिए। महिलाएं, जो जिंदगी में कभी भी एक बार प्रेग्नेंट हुई हैं, वो प्लाज्मा दान नहीं दे सकती हैं। जिनको सुगर की बीमारी है, और इंसुलिन लेते हैं, या जिन लोगों की सुगर स्थिर नहीं है, वो लोग प्लाज्मा नहीं दे सकते हैं। जिनको हाइपरटेंशन की बीमारी है या बीपी 140 के उपर है, वो भी नहीं दे सकते हैं। जिन्हें कैंसर पीड़ित, क्रोनिक किडनी, हार्ट या फेफड़े की बीमारी है, वो भी प्लाज्मा नहीं दे सकते हैं। मुख्यमंत्री ने कहा कि दिल्ली में अभी तक 58 हजार लोग कोरोना से ठीक हुए हैं, लेकिन यह सारे लोग कल तक ठीक हुए हैं। 14 दिन पहले जो लोग ठीक हुए हैं और उसमें इतनी सारी शर्तों को पूरा करने के बाद बहुत कम लोग बचेंगे। इसलिए लोगों को सामने आकर प्लाज्मा डोनेट करना पड़ेगा। जिंदगी में बहुत कम मौके मिलते हैं, जब आप किसी की जान बचा सकते हैं। भगवान ने आपको मौका दिया है, तो आप जरूर सामने आकर किसी की जान बचाइएगा। मुख्यमंत्री अरविंद केजरीवाल ने कहा कि खून देने में थोड़ी कमजोरी आ सकती है, लेकिन प्लाज्मा देने में जरा सी भी कमजोरी नहीं आती है। प्लाज्मा दान करना बहुत ही सुरक्षित और साधारण है। यदि आप योग्य हैं। आपको कोरोना हुआ था, आपको ठीक हुए 14 दिन से अधिक समय हो गया है और आप प्लाज्मा दान करने के लिए तैयार हैं, तो आप दिल्ली सरकार की तरफ से जारी नंबर 1031 पर कॉल करके हमें बता सकते हैं। 1031 पर कॉल करते ही आप पंजीकृत हो जाएंगे। इसके अलावा, आप 8800007722 नंबर पर व्हाट्सएप्प भी कर सकते हैं। आपके पंजीकरण के बाद आपका मोबाइल नंबर हमारे पास आ जाएगा। इसके बाद दिल्ली सरकार से डॉक्टर का फोन आपके पास जाएगा। डॉक्टर आपसे बात करेंगे और बातचीत कर आपकी योग्यता को जानेंगे। वह सभी मानकों पर जांचेंगे कि आप योग्य हैं या नहीं। यदि आप योग्य हैं, तो आपकी सुविधा के हिसाब से प्लाज्मा दान करने का समय तय कर लिया जाएगा। दिल्ली सरकार के आईएलबीएस अस्पताल में प्लाज्मा बैंक बनाया जा रहा है। निर्धारित समय पर आपके घर पर गाड़ी भेज दी जाएगी या फिर आप अपनी गाड़ी या टैक्सी से आना चाहते हैं, तो उसका पैसा भी दे दिया जाएगा। आप जब आईएलबीएस अस्पताल में पहुंचेंगे, तब आपका बेसिक जांच की जाएगी और इसके बाद प्लाज्मा लिया जाएगा। प्लाज्मा लेने में 45 मिनट से एक घंटे तक का समय लगता है। इसके बाद दिल्ली सरकार की तरफ से एक गौरव पत्र दिया जाएगा कि आपने समाज के लिए योगदान दिया है। इसके लिए आपको बहुत-बहुत शुक्रिया। प्लाज्मा दान करने की यह एक छोटी सी प्रक्रिया है। 
