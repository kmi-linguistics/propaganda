कोरोना से जंग जीतने के बाद आम आदमी पार्टी के विधायक विशेष रवि अब कोरोना के अन्य गंभीर मरीजों के लिए अपना प्लाज्मा दान करेंगे। दिल्ली के मुख्यमंत्री अरविंद केजरीवाल ने कोरोना से जंग जीतने वालों से अपना प्लाज्मा दान करने की अपील की थी। इससे ‘आप’ विधायक विशेष रवि काफी प्रभावित हुए हैं। करोना के लक्षण दिखाई देने पर विधायक ने जांच कराई थी और रिपोर्ट पाॅजिटिव आने पर वह पिछले 22दिनों से होम क्वारंटाइन में थे। अब 23मई को आई उनकी जांच रिपोर्ट निगेटिव पाई गई है, और अब वह स्वास्थ्य हैं।

करोल बाग से विधायक विशेष रवि अपने निर्वाचन क्षेत्र में कोविड-19 राहत कार्य में सक्रिय रूप काम कर रहे थे। इसी दौरान उनमें कोरोना के लक्षण दिखे, तो उन्होंने एक मई को अपनी जांच कराई, जिसमें उनकी रिपोर्ट पाॅजिटिव आई थी। उन्होंने ट्वीट कर बताया, ‘मुझे दो दिनों से बुखार था, डॉक्टर की सलाह के अनुसार मैंने कोविड-19 की जांच कराई थी। रिपोर्ट पाॅजिटिव थी। भगवान के आशीर्वाद से अब स्वास्थ्य हूं, लेकिन कोविड-19 के हल्के लक्षणों के कारण मैंने खुद को होम क्वारंटाइन कर लिया और 22दिनों तक होम क्वारंटाइन में रहा। अब मेरी जांच रिपोर्ट निगेटिव आई है।’ विधायक विशेष रवि ने कहा कि वह पूरी तरह से ठीक होने के बाद अन्य कोविड-19 पॉजिटिव रोगियों की रिकवरी के लिए अपना प्लाज्मा दान करेंगे। विधायक ने ट्वीट कर कहा कि मैं आप सभी को 22 दिन के होम क्वारंटाइन के बारे में बताना चाहता हूं कि मेरा कोरोना टेस्ट निगेटिव आया है। हालांकि, मुझे अभी भी थोड़ी खांसी है। इसलिए डाॅक्टर की सलाह के अनुसार कुछ और दिनों तक आराम करने के बाद मैं प्लाज्मा दान करूंगा और अपने काम पर वापस आ जाउंगा।

विधायक विशेष रवि पिछले 22दिनों से होम क्वारंटाइन में थे। उन्होंने कहा, ‘दिल्ली की हेल्थकेयर टीम पिछले 22दिनों से लगातार मेरे संपर्क में थी और नियमित अंतराल पर निरीक्षण भी कर रही थी। डॉक्टरों और हेल्थकेयर स्टाफ की सलाह पर मैंने खुद को आइसोलेट कर लिया था और डाॅक्टर की सलाह के मुताबिक नियमित आहार लेने के साथ पूरी सावधानी भी बरत रहा था। 22मई को हेल्थकेयर टीम ने मेरे घर आकर मेरी जांच की और अगले दिन उसकी रिपोर्ट निगेटिव आई। एक बार जब मैं पूरी तरह से ठीक हो जाता हूं, तो मैं लोगों की सेवा के लिए प्लाज्मा दान करूंगा। कुछ दिन पहले, मुख्यमंत्री अरविंद केजरीवाल ने कहा था कि प्लाज्मा थेरेपी से दिल्ली में सकारात्मक और उत्साहजनक परिणाम मिले हैं। जो लोग इस बीमारी से उबर चुके हैं,मुख्यमंत्री ने उन लोगों से प्लाज्मा थेरेपी के लिए रक्त दान करने के लिए आग्रह किया था। 
