5 अक्टूबर को जामिया के छात्रों द्वारा इज़राइल के विरुद्ध किये गए विरोध प्रदर्शन के बाद प्रशासन द्वारा पांच छात्रों को भेजे गए  ‘कारण बताओ नोटिस' के खिलाफ छात्र धरने पर बैठ गये हैं. बीते चार दिनों से जारी इस धरने पर बैठे छात्रों का कहना है कि प्रशासन द्वारा की गई यह कार्रवाई उनके लोकतांत्रिक अधिकारों का हनन है अतः प्रशासन जब तक इसे वापस नहीं लेता वह धरना प्रदर्शन जारी रखेंगे. छात्रों का कहना हैं कि यदि प्रशासन जल्द ही उनके पक्ष में निर्णय नहीं लेता है तो वह अनिश्चितकालीन भूख हड़ताल करेंगे.

न्यूज़लॉन्ड्री से बात करते हुए जामिया की छात्र गौहर आयशा कहती हैं, “हमने बीते सोमवार यानी 14 अक्टूबर से प्रदर्शन कर रहे है. हम यहां पब्लिक टॉक और नारे लगाकर अपना विरोध दर्ज करवा रहे हैं. हम क्लास कैम्पेन करके आम छात्रों तक अपनी बात पहुंचा रहे हैं.”

वह आगे बताती हैं, ''हमारे साथी रात में भी यहीं बैठकर धरना दे रहे हैं मगर प्रशासन एक दम अनजान बना हुआ है. चार दिन से चल रहे प्रदर्शन के बावजूद प्रशासन की तरफ से अब तक कोई भी हमसे बात करने नहीं आया है''.

छात्रों द्वारा बीते दिन कारण बताओ नोटिस को जलाकर इस फैसले का विरोध किया गया. इस बार में बात करते हुए गौहर कहती हैं,  “हमने यह बताने की कोशिश की है कि हम प्रशासन की धमकी से नहीं डरते हैं. भारत का संविधान हमें अभिव्यक्ति की आज़ादी देता है इसलिए हम उसका प्रयोग करते हुए विरोध करेंगे.” गौहर उन पांच छात्रों में से एक हैं जिनको कारण बताओ नोटिस दिया गया है.

छात्रों ने प्रशासन के कदम को बताया अभिव्यक्ति की आज़ादी पर हमला

जिन छात्रों को कारण बताओ नोटिस जारी हुआ है उसमें से एक छात्र अनस जमाल बताते हैं,  ''हमारे प्रदर्शन को चार दिन हो चुका है, प्रशासन हमारे गार्जियन होने का दावा करता है मगर उनकी की ओर से कोई भी व्यक्ति हमारा हाल पूछने तक नहीं आया है.''

अनस प्रशासन द्वारा कारण बताओ नोटिस जारी करने की प्रक्रिया पर सवाल उठाते हुए कहते हैं,  “नियमों के हिसाब से जिन्हें यह नोटिस दिया जाता है उनको अपना उत्तर देने के लिए 15 दिन का समय दिया जाता है मगर जामिया ने हमें पांच दिन में जवाब देने को कहा उसमें से भी दो दिन वर्किंग डे नहीं था तो इस प्रकार जामिया ने हमें जवाब देने के लिए सिर्फ तीन दिन का समय दिया है.”

ऑल इंडिया स्टूडेंट्स एसोसिएशन (आइसा) की जामिया इकाई के महासचिव चन्दन कुमार प्रशासन के इस कदम को अभिव्यक्ति की आज़ादी और यूनिवर्सिटी के ‘डेमोक्रेटिक स्पेस’ पर हमला बताते हैं. प्रदर्शन के बारे में बात करते हुए वे कहते हैं,  “प्रशासन का यह कदम बिल्कुल अनैतिक और अलोकतांत्रिक है. जब तक हमारी मांग मान नहीं ली जाती हम ऐसे ही प्रदर्शन करते रहेंगे.”

वह आगे कहते हैं “हम 4 दिनों से यहां प्रदर्शन कर रहे हैं और यदि नोटिस वापस नहीं लिया जाता तो आगे हम अनिश्चितकालीन भूख हड़ताल पर भी जा सकते हैं. हम शासक वर्ग के ‘आइडिया ऑफ़ यूनिवर्सिटी‘ को यहां नहीं पनपने देंगे और इसलिए हम ‘लेक्चर सीरीज़’ के जरिए यह बताएंगे की दमित वर्ग का ‘आइडिया ऑफ़ यूनिवर्सिटी’ क्या है.”

प्रॉक्टर ने किया छात्रों और मीडिया पर दोषारोपण

इस मुद्दे पर यूनिवर्सिटी का पक्ष जानने के लिए जब हमने जामिया के चीफ प्रॉक्टर वसीम अहमद से सवाल किया कि यूनिवर्सिटी में छात्र चार दिनों से धरने पर बैठे हुए हैं इस पर आपका क्या कहना है? इस पर जवाब देते हुए वह कहते हैं,  ''जब छात्रों को गलत मांग पर मीडिया समर्थन करेगा तो वह धरने पे बैठेंगे ही. छात्रों को प्रदर्शन करने का अधिकार है. आप प्रदर्शन करिए मगर तहज़ीब के दायरे में रह कर, आप यदि जामिया के नियमों का उल्लंघन करेंगे तो हम आपसे जवाब तो मांगेंगे ही. हमने इस नोटिस के ज़रिये सिर्फ जवाब ही मांगा था.”

जामिया ने बुलाई डिसिप्लिनरी कमेटी की बैठक

छात्रों को नोटिस का जवाब 15 अक्टूबर तक देनी  थी. अंतिम तिथि निकल जाने के बाद जामिया की और से ‘डिसिप्लिनरी कमीटी’ की बैठक बुलाई गई है. इस बारे में जानकारी देते हुए चीफ प्रॉक्टर वसीम अहमद कहते हैं,  “अंतिम तारिख निकल जाने के बाद हमने अब डिसिप्लिनरी कमीटी की बैठक बुलाई है. हमने पुनः एक नोटिस छात्रों को और उनके परिवार वालों को भेजा है. वह हमारे ऊपर जो आरोप मीडिया में लगा रहे हैं कमीटी के सामने आकर उन्हें उनका जवाब देना होगा.”

खबर लिखे जाने के दिन यानि 17 अक्टूबर को छात्रों द्वारा यूनिवर्सिटी प्रशासन का पुतला फूंका गया. छात्रों का  कहना है कि आगे वे 'लेटर टू द वीसी' नामक एक अभियान चलाएंगे. वह वीसी को ओपन लेटर लिख कर अपनी बात उन तक पहुंचाने का प्रयास करेंगे.
