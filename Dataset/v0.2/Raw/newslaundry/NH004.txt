23 मार्च को टाइम्स ऑफ़ इंडिया ने मुंबई से प्रकाशित होने वाले अपने तमाम संस्करणों का प्रकाशन रोक दिया. कहा जा रहा है कि टाइम्स मैनेजमेंट ने 31 मार्च तक अख़बार प्रकाशित नहीं करने का निर्णय लिया है, लेकिन इसको लेकर कोई स्पष्ट जानकरी सामने नहीं आई है.

मुंबई टाइम्स ऑफ़ इंडिया के प्रसार विभाग से जुड़े एक वरिष्ठ अधिकारी ने न्यूज़लॉन्ड्री को बताया, ‘‘हॉकर्स की समस्याओं को देखते हुए सोमवार को अख़बार प्रकाशित नहीं हुआ. आगे क्या होगा इस पर अभी कोई निर्णय नहीं हुआ है. हॉकर्स ने 25 मार्च तक अख़बार नहीं बांटने की घोषणा अपने स्तर पर कर दी है, इसलिए 25 तक तो अख़बार का प्रकाशन स्थगित ही रहेगा.”

वो आगे कहते हैं, “31 मार्च तक प्रकाशन स्थगित रखने के फैसले की मुझे कोई जानकारी नहीं है. लेकिन हालात ऐसे ही हैं कि अख़बार का प्रकाशन संभव नहीं लग रहा है. प्रकाशित होने से ज्यादा अख़बारों को बांटने में दिक्कत आ रही है.’’ सिर्फ टाइम्स ऑफ़ इंडिया ही नहीं मुंबई से प्रकाशित होने वाला अख़बार मिड-डे समेत कई अख़बार सोमवार को प्रकाशित नहीं हुए है. प्रकाशित नहीं करने के फैसले पर मिड-डे ने लिखा है, ‘‘राज्य में आने-जाने पर लगे प्रतिबंध को देखते हुए अपने हॉकर्स की सुरक्षा को ध्यान में रखते हुए ऐसा किया गया है. मिड-डे की खबरों को पढ़ने के लिए ऑनलाइन वेबसाइट पर जाएं. अख़बार जल्द ही आपके घर पर होगा.’’

मुंबई में दो दिन पहले इसी तरह का विज्ञापन हिंदुस्तान टाइम्स अख़बार ने भी छापा है. जहां उसके डिजिटल प्लेटफॉर्म पर जाकर ख़बरें पढ़ने की सलाह दी गई है. हालांकि अख़बारों को लग रहा था कि कोरोना वायरस के दौर में लोगों की निर्भरता उन पर बढ़ेगी. इसी को लेकर बीते दिनों दैनिक भास्कर ने बिहार के अपने कर्मचारियों के बीच एक पत्र जारी किया था. जिस पत्र में लिखा गया है कि वर्तमान समय में हमारे पाठक के पास अख़बार पढ़ने के लिए ज्यादा समय है और उत्सकुता भी. प्रत्येक जर्नलिस्ट के जीवन में ऐसे क्षण जब ख़बरें महत्वपूर्ण हों और पाठक की उत्सुकता भी ज्यादा हो, ये सबसे अनूठे दिन होते है.

दैनिक भास्कर अख़बार के एमडी सुधीर अग्रवाल द्वारा लिखा गया यह पत्र कोरोना वायरस फैलने के दौर में अख़बारों को अपनी भूमिका निभाने के संदर्भ में है.

सुधीर अग्रवाल की माने तो इस दौर में लोगों के पास समय ज्यादा है और वे अख़बार पढ़कर अपना समय गुजारेंगे लेकिन इसके ठीक उल्ट ग्राउंड पर नज़र आ रहा है. कोरोना के फैलने की खबरों के बीच बड़ी संख्या में लोगों ने अख़बार मंगवाना बंद कर दिया है. कोरोना वायरस के बढ़ते प्रभाव को देखते हुए सरकार ने पूरे देश को 21 दिन तक पूरी तरह से लॉकडाउन करने का फैसला लिया है. 22 मार्च तक भारत में इससे प्रभावित लोगों की संख्या 400 के पास पहुंच गई है. अभी तक देश में इससे नौ लोगों की मौत हुई है. बीते रविवार को जब देश में सरकार ने जनता कर्फ्यू का आह्वान किया था उस दिन 46 नए मामले सामने आए हैं. जिसमें सबसे ज्यादा केरल से 15 मामले हैं.

दिल्ली में भी केजरीवाल सरकार ने लॉकडाउन करने का फैसला लिया है, जिसका असर अख़बारों पर पड़ता नजर आ रहा है.

उत्तर-पूर्वी दिल्ली के विजय नगर और गुप्ता कॉलोनी में दिल्ली विश्विद्यालय में पढ़ने वाले छात्रों के साथ-साथ देश के अलग-अलग हिस्सों से सिविल सर्विस की तैयारी करने आए युवा रहते हैं. इसी इलाके में राजकुमार रोजाना पांच सौ अख़बार बांटते थे, लेकिन पिछले दो दिनों से लगभग डेढ़ सौ लोगों ने अख़बार बंद करने का फोन उनको किया है.

न्यूजलॉन्ड्री से बात करते हुए राजकुमार कहते हैं, ‘‘मैं पिछले पन्द्रह साल से वेंडर का काम कर रहा हूं लेकिन ऐसा कभी नहीं हुआ. दो दिनों से लगातार लोग फोन करके अख़बार बंद करने के लिए कह रहे है. अब तो फोन भी उठाने का मन नहीं कर रहा है. लोगों को अपनी सुरक्षा का डर है. हमारी सुरक्षा भी संकट में है.’’

राजकुमार ही नहीं दिल्ली के अलग-अलग इलाकों में अख़बार देने वाले ज्यादातर हॉकर्स की स्थिति ऐसी ही है.

मुखर्जी नगर में लंबे समय से हॉकर का काम करने वाले अभिषेक कुमार कहते हैं, ‘‘मैं अपने इलाके के लगभग 300 घरों में अख़बार डालता था. उसमें से ज्यादातर छात्र हैं. अब तमाम छात्र अपने घर लौट गए हैं, जो हैं वो भी एहतियातन अख़बार लेने से मना कर दिया है.”

अभिषेक से बातचीत में एक बड़ी चिंता उभर कर ये सामने आई कि लोगों को भरोसा नहीं है कि अख़बार को पूर्णणतया सैनिटाइज़ किया जा सकता है. यह वाजिब चिंता है. लोग यह कहकर मना कर रहे हैं कि अख़बार कई हाथों से गुजर कर आता है ऐसे में उससे संक्रमण फैलने की आशंका बहुत बढ़ जाती है.

लोगों में अख़बार से कोरोना फैलने की बात जब सोशल मीडिया के जरिए फैली तो कई अख़बारों ने बकायदा लेख लिखकर अपने पाठकों को संतुष्ट करने का प्रयास किया कि उनका अख़बार पूरी तरह सुरक्षित है. ऐसा करने वालों में नवभारत टाइम्स भी था.

अखबारों का यह प्रयास असल में मीडिया मालिकों और प्रबंधन के भीतर मौजूद उस भय का भी संकेत है कि आने वाले दिनों में लोग अखबार पढ़ने से दूर हो सकते हैं.

नवभारत अख़बार, टाइम्स ऑफ़ इंडिया ग्रुप का ही है. अख़बार ने ‘न्यूज़ पेपर से नहीं फैलता वायरस’ शीर्षक से लिखी अपनी खबर में लिखा कि कोरोना वायरस अख़बार से नहीं फैलता है. आप पहले की तरह आराम से न्यूज़ पेपर पढ़ सकते हैं. महाराष्ट्र के स्वास्थ्य मंत्रालय ने भी इस तरह की खबरों को अफवाह बताया है. राज्य के स्वास्थ्य मंत्री राजेश टोपे ने चेताया कि झूठी ख़बरें फ़ैलाने वालों के खिलाफ कड़ी कार्रवाई की जाएगी.

सिर्फ नवभारत टाइम्स ही नहीं बल्कि हिंदुस्तान, अमर उजाला और पत्रिका ने भी इस तरह की ख़बरें प्रकाशित की है. 
