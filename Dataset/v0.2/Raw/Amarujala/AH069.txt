सीएए के खिलाफ 15 दिसंबर से रास्ता घेरकर चल रहे प्रदर्शन का हल निकालने के लिए बुधवार को सुप्रीम कोर्ट की ओर से गठित मध्यस्थता पैनल शाहीन बाग पहुंचा। पैनल में शामिल सुप्रीम कोर्ट के वरिष्ठ अधिवक्ता संजय हेगड़े और साधना रामचंद्रन ने दोपहर में प्रदर्शनकारियों से बातचीत की।
दोनों अधिवक्ताओं ने सुप्रीम कोर्ट का आदेश लोगों को सुनाया और कहा कि वे बातचीत कर मसले का हल निकालने आए हैं। संजय और साधना ने मीडिया की मौजूदगी में बातचीत करने से इनकार कर दिया। मीडिया को अलग कर महिलाओं से बातचीत की गई। इस दौरान शाहीन बाग की चर्चित दादियों और अन्य प्रदर्शनकारियों ने कहा कि बगैर सीएए वापस लिए वे एक इंच भी पीछे नहीं हटेंगे। चाहे कोई उनको गोली ही क्यों न मार दे। करीब दो घंटे यहां बिताने के बाद संजय हेगड़े व साधना रामचंद्रन बृहस्पतिवार को दोबारा आने की बात कहकर लौट गए।

सुप्रीम कोर्ट के आदेश के बाद बुधवार को दोपहर करीब 2:45 बजे संजय हेगड़े और साधना रामचंद्रन शाहीन बाग पहुंचे। मंच पर आने से पहले संजय ने कहा कि मीडिया को यहां से हटाया जाए। कुछ देर जद्दोजहद के बाद मीडिया को हटाकर वार्ता हुई। पुलिस की मौजूदगी में दोनों अधिवक्ता मंच पर पहुंचे।

उन्होंने कहा कि रोड ब्लॉक करना, ट्रैफिक रोकना सही नहीं है। इस मसले का हल ऐसा निकाला जाए, जो दूसरे लोगों के लिए नजीर बन जाए। महिलाओं ने इस दौरान प्रदर्शनकारियों की देशभक्ति को लेकर सवाल उठाने पर नाराजगी जताई। शाम करीब 5 बजे लौटते समय संजय हेगड़े ने कहा कि वे सबकी बातें सुनकर बहुत प्रभावित हुए हैं। हम लोग बातचीत से इस मसले का हल जरूर निकाल लेंगे।


