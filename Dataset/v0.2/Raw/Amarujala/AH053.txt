अदालत ने शाहीन बाग में सीएए का विरोध कर रहे प्रदर्शनकारियों के खिलाफ द्वेषपूर्ण भाषण के मामले केन्द्रीय मंत्री अनुराग ठाकुर और उनके सहयोगी भाजपा सांसद प्रवेश वर्मा पर एफआईआर दर्ज करने के मामले में बुधवार को फैसला दो मार्च तक सुरक्षित रख लिया। सीपीआई नेता वृंदा करात की ओर से दायर शिकायत में आरोप लगाया गया था कि द्वेषपूर्ण भाषण से स्थिति खराब हो रही है। लिहाजा इन आरेापियों पर संबंधित धाराओं में एफआईआर दर्ज करने का निर्देश दिया जाए।
राउज एवेन्यू कोर्ट के एसीएमएम विशाल पाहूजा के समक्ष दिल्ली पुलिस ने बुधवार को स्टेटस रिपोर्ट पेश कर कहा कि मामले की शुरुआती जांच अनुराग ठाकुर और वर्मा के खिलाफ कोई ठोस साक्ष्य नहीं मिला। पुलिस ने इस मामले में जांच की अंतिम रिपोर्ट पेश करने के लिए मोहलत मांगी। उल्लेखनीय है कि बीजेपी सांसद प्रवेश वर्मा ने 28 जनवरी को कश्मीरी पंडितों पर हुए अत्याचारों को दिल्ली के शाहीन बाग से जोड़ते हुए विवादित बयान दिया था। 


