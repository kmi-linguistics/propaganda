मुलायम सिंह यादव के गृह जनपद में मख्यमंत्री योगी आदित्यनाथ ने अखिलेश यादव पर नाम लिए बिना जमकर निशाना साधा। कहा, पहले केंद्र सरकार की योजनाओं को लटकाया जाता था, पर जब से भाजपा की सरकार प्रदेश में आई है, योजनाओं को तय समय से अमलीजामा पहनाया जा रहा है। डेढ़ साल के कार्यकाल के दौरान प्रदेश के 42 फीसदी लोगों को शौचालय मुहैया करा दिए गए हैं।
मुख्यमंत्री ने नुमाइश पंडाल में 105 करोड़ रुपये की योजनाओं का लोकार्पण और शिलान्यास किया। उन्होंने स्वच्छ भारत मिशन से जुड़े लोगों को सम्मानित भी किया। जनसभा में कहा कि वीआईपी जनपद होने के नाते इटावा को जो लाभ मिल सकता था, वह नहीं मिला। हम तो चाहते हैं कि यूपी के सभी 75 जिले वीआईपी बन जाएं, ताकि शासन की योजनाओं का लाभ लोगों को बगैर भेदभाव के मिलता रहे।

मुख्यमंत्री ने आरोप लगाया कि इटावा में पहले स्वच्छ भारत मिशन के तहत तीन साल में  51 हजार शौचालय बन पाए थे, पर हमारी सरकार ने सिर्फ डेढ़ वर्ष में एक लाख 40 हजार परिवारों को शौचालय मुहैया करा दिए हैं। हमारी सरकार ने इटावा में प्रधानमंत्री आवास योजना में भी सात हजार आवास बनवाए और अभी तीन हजार गरीब परिवारों का सर्वे किया गया है। योगी ने कहा कि प्रदेश में करीब 44 हजार गरीब परिवार शौचालय से वंचित हैं। उन्हें भी फरवरी तक शौचालय मुहैया करा दिए जाएंगे। इटावा के तीनों विधानसभा क्षेत्रों में बराबर लाभ दिया जा रहा है। 


