पूर्व मंत्री और सपा सदर विधायक नितिन अग्रवाल ने कहा कि प्रदेश में सरकार की शह पर अराजकता बढ़ रही है। कथित भाजपा समर्थक पुलिस अधिकारियों और कर्मचारियों को पीट रहे हैं। कासगंज मुद्दे पर उन्होंने कहा कि वहां तिरंगा नहीं भगवा यात्रा निकाली जा रही थी। प्रदेश सरकार को उन्होंने हर मोर्चे पर विफल बताया।  
रविवार को वैटगंज स्थित आवास पर पत्रकारों से वार्ता में नितिन अग्रवाल ने कहा कि प्रदेश में भाजपा सरकार ने सिर्फ सपा शासन में शुरू हुए कार्यों का लोकार्पण किया है। किसानों और नौजवानों के लिए कुछ नहीं किया गया। कभी भाजपाई तो कभी बजरंग दल और विश्व हिंदू परिषद जैसे संगठनों के कथित कार्यकर्ता पुलिस की पिटाई कर रहे हैं। अलीगढ़ और बरेली की घटनाओं का उल्लेख करते हुए उन्हाेंने कहा कि पुलिस पिट रही है, पत्रकारों की हत्या हो रही है और व्यापारी भी सुरक्षित नहीं है। फर्जी एनकाउंटर किए जा रहे हैं। एनकाउंटर के नाम पर सपा कार्यकर्ताओं को निशाना बनाया जा रहा है।  उन्होंने कासगंज की घटना में मारे गए चंदन को 50 लाख की आर्थिक सहायता देने की मांग की। 

बावन में अविश्वास प्रस्ताव पर निष्पक्ष हो मतदान
बावन में ब्लाक प्रमुख धर्मेंद्र सिंह के विरुद्ध अविश्वास प्रस्ताव के बारे में सदर विधायक ने कहा कि जो लोग खुद को आदर्शवादी कहते हैं, वह क्षेत्र पंचायत सदस्यों को डरा धमकाकर साथ ले गए हैं। उन्होंने कहा कि जिला प्रशासन और पुलिस ये सुनिश्चित कराएं कि सभी क्षेत्र पंचायत सदस्य घरों पर रहें व बिना भय के मतदान करें। अधिकतर क्षेत्र पंचायत सदस्य आज भी उनके साथ हैं। अविश्वास प्रस्ताव का सामना उनके ब्लाक प्रमुख धर्मेंद्र सिंह करेंगे।


