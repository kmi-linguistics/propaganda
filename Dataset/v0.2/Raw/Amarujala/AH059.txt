भाजपा नेता कपिल मिश्रा के बयान पर पार्टी के भीतर एकराय नहीं बन पा रही है। पूर्वी दिल्ली से सांसद गौतम गंभीर ने मिश्रा के खिलाफ कार्रवाई की मांग की थी। लेकिन सोशल मीडिया पर कपिल मिश्रा के पक्ष में कैंपेन चलाया जा रहा है।
पार्टी के शीर्ष नेता मानते हैं कि कपिल मिश्रा हों या सांसद प्रवेश वर्मा, दोनों के भड़कीले बयान से पार्टी की गलत छवि बन रही है। संघ प्रमुख ने भी अपना रुख स्पष्ट करते हुए कहा है कि भारत की कल्पना मुसलमानों के बिना अधूरी है।

गौरतलब है कि भाजपा नेता कपिल मिश्रा का रविवार को दिया गया बयान काफी उत्तेजित था, जिसे दिल्ली में हिंसा भड़कने के पीछे बड़ा कारण माना जा रहा है। कथित रूप से उन्होंने दिल्ली पुलिस के सामने तीन दिन के अंदर सड़क खाली न होने पर गंभीर परिणाम होने की बात कही थी। इसके बाद ही मौजपुर, भजनपुरा, घोंडा, करावल नगर और लोनी के अनेक इलाकों में अशांति बढ़ गई थी।


