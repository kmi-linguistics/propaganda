वीआईपी शहर में 22 करोड़ रुपये की लागत से शुरू हुए सीवरेज लाइन के प्रोजेक्ट पर एक बार फिर शहर की राजनीति गर्मा गई है। इस मामले को लेकर अकाली दल और भाजपा के पार्षदों ने सेहत मंत्री बलबीर सिंह सिद्घू पर जुबानी हमला बोला है। उन्होंने कहा कि मंत्री सस्ती शोहरत कमाने में लगे हुए हैं। मंत्री नगर निगम के कामों को उद्घाटन करने के बजाय अपनी ओर से किए गए विकास कार्यों के बारे में जानकारी दें। हालांकि सेहत मंत्री बलबीर सिंह सिद्धू ने कहा है कि वह शहर के लिए क्या कर रहे हैं, इस बारे में सारा शहर जानता है। उन्हें किसी से सर्टिफिकेट लेने की जरूरत नहीं है।
नगर निगम में अकाली-भाजपा पार्षदों की ओर से मंगलवार को एक मीटिंग आयोजित की गई। इस दौरान उन्होंने आरोप लगाते हुए कहा है कि सीवरेज के प्रोजेक्ट का शुभारंभ कर सेहत मंत्री बलबीर सिंह सिद्घू ने अपने रुतबे से बहुत नीची और हलकी कार्रवाई की है। उन्होंने कहा कि मंत्री की तरफ सेे शुभारंभ किए गए काम की सच्चाई यह है कि 18 सितंबर, 2015 नगर निगम की मीटिंग में सर्वसम्मति से यह प्रस्ताव पास किया गया था। इसी तरह जिले के मुख्य सीवरेज के विस्तार और पुनर्वास के लिए प्रस्ताव पास किया गया थ। इस प्रोजेक्ट में 50 फीसदी हिस्सा केंद्र सरकार और 30 फीसदी हिस्सा पंजाब सरकार और 20 फीसदी नगर निगम मोहाली ने देना था। इस संबंधी एक नवंबर, 2019 में टेंडर लगाए गए। 23 जनवरी, 2020 में प्राइवेट कंपनी को काम अलाट किया गया। उन्होंने बताया कि तीन साल में सेहत मंत्री ने अपने विभाग के माध्यम से कौन सा काम करवाया है। उसके बारे में वह अपनी स्थिति साफ कर जानकारी दें।
दो सौ विकास कार्य के टेंडर भी रुकवाए
अकाली-भाजपा पार्षदों ने आरोप लगाया कि शहर में विकास कार्य से जुड़े 200 टेंडर रुके हुए हैं। यह टेंडर भी मंत्री सिद्घू की शह पर रुके हुए हैं। उन्होंने कहा कि इसके लिए सिद्घू को पहले संज्ञान लेकर काम शुरू करवाने चाहिए। इससे पहले उन्होंने सिटी बस सर्विस, प्रूनिंग मशीन, रसोई गैस पाइप लाइन और बस अड्डे का काम रुकवाया था।
यह है ूपरा प्रोजेक्ट
वीआईपी शहर मोहाली की 40 साल पुरानी खस्ता हाल में चल रही सीवरेज लाइन बदलने के काम को मंगलवार को सेहत मंत्री बलबीर सिंह सिद्धू ने शुरू करवाया था। इस प्रोजेक्ट पर 22 करोड़ रुपये की लागत आनी है। इस मौके पर सेहत मंत्री ने बताया कि सीवरेज प्रोजेक्ट के तहत पाइप लाइन फेज-1, 2, 3बी1, 3बी2 और 4 से लेकर 11 तक डाली जा रही है। जबकि 40-45 साल पुराने सीवरेज लाइन ब्रिक डारट सिस्टम पर आधारित थी। यह पाइप लाइन 9.9 किलोमीटर लंबी है। प्रोजेक्ट में 24 इंच से 48 इंच मोटी पाइप लाइन डाली जाएगी। इस प्रोजेक्ट के तहत बाबा बंदा सिंह बहादुर न्यू बस टर्मिनल से सेक्टर-64, 65, 66 से 67 तक के चौक पर आउट फॉल सीवरेज नया डाला जाएगा। यह काम 9 महीने में पूरा करना होगा। 

