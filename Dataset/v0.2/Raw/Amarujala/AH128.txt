हिमाचल के लिए मंगलवार को सोलन जिले से राहत की खबर आई। नालागढ़ में कोरोना संक्रमित तीनों जमातियों की रिपोर्ट तीसरी रिपोर्ट निगेटिव आई है। बता दें, नालागढ़ में दिल्ली मरकज से लौटे तीन जमाती कोरोना पॉजिटिव पाए गए थे। इसके बाद तीनों आईजीएमसी शिमला में भर्ती किया गया था। यहां इनकी रिपोर्ट दो बार निगेटिव आने के बाद इन्हें बद्दी नगर परिषद के विश्राम गृह में क्वारंटीन किया था।
मंगलवार को तीनों जमातियों के तीसरी बार रिपीट सैंपल जांच के लिए शिमला भेजे गए थे। देर रात इनकी रिपोर्ट निगेटिव आई है। जिला स्वास्थ्य अधिकारी डॉ. एनके गुप्ता ने इसकी पुष्टि की है। उन्होंने बताया कि काठा में इस समय 11 कोरोना पॉजिटिव मामले हैं जिनमें से ऊना के पांच जमातियों की दो रिपोर्ट निगेटिव आ चुकी हैं। बुधवार को इन सभी के सैंपल भी जांच के लिए भेजे जाएंगे।

हिमाचल में मंगलवार को 459 संदिग्ध कोरोना वायरस मरीजों के सैंपल लिए गए। इनमें 278 की सैंपल रिपोर्ट निगेटिव आई है। प्रदेश में अब तक 3340 लोगों की जांच की जा चुकी है, जिनमें से 39 व्यक्तियों में इस संक्रमण की पुष्टि हुई है। अभी तक प्रदेश में 8298 लोगों को सुरक्षा के दृष्टिगत निगरानी में रखा गया था, जिनमें से 5380 लोग 28 दिनों की निर्धारित निगरानी अवधि पूर्ण कर स्वस्थ हैं। शेष 2918 लोग अभी भी निगरानी में हैं।  राज्य में सक्रिय मामलों की संख्या 23 है। 11 मरीज ठीक हो गए हैं और चार प्रदेश के बाहर जा चुके हैं। एक की मौत हुई है। 
 

