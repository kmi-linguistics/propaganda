भजनपुरा से सटे सुदामापुरी इलाके में उपद्रवियों ने दोपहर करीब ढाई बजे एक धार्मिक स्थल को आग के हवाले कर दिया। इस घटना के बाद हालात और तनावपूर्ण हो गए। दोनों पक्ष एक बार फिर आमने-सामने हो गए। इस दौरान हिंसक भीड़ ने समुदाय विशेष के लोगों की दुकानों से सामान निकालकर उन्हें भी आग लगा दी।
सुदामापुरी क्षेत्र में सुबह से ही तनाव की स्थिति थी। दोपहर बाद उपद्रवियों ने पहले एक धार्मिक स्थल में तोड़फोड़ की और फिर इसे आग के हवाले कर दिया। इस घटना के बाद हालात को नियंत्रित करने के लिए पुलिस पहुंच गई, लेकिन उपद्रवी सक्रिय रहे। यहां रुक-रुककर कई बार हिंसा भड़की।
इधर, स्थानीय लोगों ने आशंका जताई है कि भीड़ में स्थानीय के साथ बाहर से आए कुछ लोग शामिल हो सकते हैं। स्थानीय लोगों का कहना है कि इस इलाके में कभी भी इस प्रकार के हालात पैदा नहीं हुए थे। सभी धर्मों के लोग आपस में भाईचारे के साथ रहते हैं, लेकिन कुछ शरारती तत्वों की मौजूदगी के कारण माहौल बिगड़ गया है। 


