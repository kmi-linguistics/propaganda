भाजपा सरकार में किसानों को महंगा डीजल और तेल मिल रहा है। किसानों की आय दोगुनी करने का वादा हवा हो गया है और कृषि लागत कई गुना बढ़ने से किसान परेशान हैं। उनकी आमदनी आधी रह गई है। किसान जन जागरण अभियान के तहत जिला कांग्रेस कमेटी के पदाधिकारियों व कार्यकर्ताओं ने शुक्रवार को सांसद जयप्रकाश के आवास विकास स्थित घर के बाहर प्रदर्शन के दौरान ये बात कही।
सांसद के प्रतिनिधि को ज्ञापन देते हुए जिलाध्यक्ष आशीष सिंह ने कहा कि किसान समस्याओं व मुद्दों को सदन में उठाया जाए। किसानों को अन्ना पशुओं से नष्ट हुई फसलों का मुआवजा दिलाया जाए।
कहा कि भाजपा सरकार में जनता पेंशन व राशन के लिए तरस रही है। किसानों को महंगी खाद और बीज लेने पड़ रहे हैं। उनको गन्ने की फसल का समय से भुगतान नहीं हो पा रहा। सरकार कर्ज माफी का वादा भी पूरा नहीं कर सकी। इस दौरान प्रदेश सचिव जीत लाल सरोज, नेतम भारती, साधू सिंह, अजीत सिंह चंदेल, अनुपम दीक्षित, जमील अहमद आदि मौजूद रहे।


