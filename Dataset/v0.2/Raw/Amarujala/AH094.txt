भाजपा अध्यक्ष अमित शाह की नई टीम बनने के बाद अब कांग्रेस में भी ढांचागत बदलाव की संभावना तेज हो गई है। लोकसभा चुनाव की हार की समीक्षा के लिए वरिष्ठ नेता ए के एंटनी के नेतृत्व में बनी कमेटी की ओर से पार्टी अध्यक्ष सोनिया गांधी और उपाध्यक्ष राहुल गांधी को क्लीन चिट देने के बाद चुनाव में बड़ी जिम्मेदारी की कमान संभाल रहे नेताओं को भी उम्मीद बंधने लगी है कि उन पर भी सीधे अंगुली उठाने की कोशिश नहीं की जाएगी।
लिहाजा, कांग्रेस के मौजूदा पदाधिकारियों को लगने लगा है कि पार्टी संगठन में आगामी फेरबदल में उनकी कुर्सी बच सकती है। एंटनी कमेटी की रिपोर्ट को लेकर कांग्रेस में अनुमानों का बाजार गरम है। पार्टी के पदाधिकारियों को लग रहा है कि हार की सामूहिक जिम्मेदारी के फार्मूले पर ही रिपोर्ट अमल करेगी।
कांग्रेस की क्या है तैयारी? पार्टी के कई पदाधिकारियों का कहना है कि हार की जवाबदेही सुनिश्चित करने के बजाय पार्टी के कामकाज में सुधार लाने के लिए सिफारिशें की जाएंगी। इसलिए एंटनी रिपोर्ट के आधार पर किसी की कुर्सी जाने का सवाल नहीं है। चुनाव में हार के बाद से ही कांग्रेस संगठन में फेरबदल की संभावना जताई जा रही है। मगर पार्टी हाईकमान जल्दबाजी में किसी बदलाव के पक्ष में नहीं था। अब जब लगभग तीन महीने बीत गए हैं और संसद का बजट सत्र भी बीत गया है तो कांग्रेस के नेता पार्टी फेरबदल की संभावना जताने लगे हैं। नई टीम में राहुल गांधी की भूमिका अहम मानी जा रही है।

किन नेताओं को दिखाया जाएगा बाहर का रास्ता? मगर पार्टी के कई शीर्ष नेता मानते हैं कि सिर्फ 44 सीटें जीतने के बाद पार्टी उपाध्यक्ष संगठन में से बुजुर्ग नेताओं को सिरे से नहीं हटा सकते हैं। अगली टीम पहले की तरह युवा और बुजुर्गों की मिली जुली टीम होगी। वहीं कई नेताओं का ये भी मानना है कि पार्टी के अंदर गांधी परिवार का रुतबा बनाने के लिए कुछ नेताओं को बाहर का दरवाजा दिखाया जा सकता है, जोकि लगातार पार्टी हाईकमान पर अंगुली उठा रहे हैं।


