कांग्रेंस पार्टी में जब से प्रियंका गांधी वाड्रा की एंट्री हुई है तभी से उनपर सियासी हमले होने भी शुरू हो गए हैं। अब बिहार में भाजपा कोटे के एक और मंत्री ने कांग्रेस महासचिव प्रियंका गांधी को लेकर आपत्तिजनक बयान दिया है। नवनियुक्त महासचिव को लेकर नीतीश कुमार के मंत्री प्रमोद कुमार ने कहा कि प्रियंका गांधी वाड्रा अभी बच्ची हैं। उनसे पहले बिहार के एक मंत्री विनोद नारायण झा भी कह चुके हैं कि प्रियंका बहुत सुंदर है लेकिन सुंदरता पर वोट नहीं मिलते। रविवार को बिहार के पर्यटन मंत्री प्रमोद कुमार ने कहा, 'प्रियंका अभी बच्ची हैं। यदि कांग्रेस प्रधानमंत्री नरेंद्र मोदी के साथ लड़ाई करना चाहती है तो उसे सोनिया गांधी को मैदान में उतारना चाहिए।' मंत्री ने कहा कि कांग्रेस नेता और कार्यकर्ता प्रियंका में इंदिरा गांधी की छवि को देख रहे हैं। इससे पहले वह सोनिया गांधी में इंदिरा को देखा करते थे।

कुमार ने कहा, 'कांग्रेस को चुनावों में मोदी के खिलाफ सोनिया को उतारना चाहिए क्योंकि उनकी उम्र मोदी की उम्र के लगभग है। जबकि प्रियंका अभी बच्ची हैं।' बता दें कि विनोद नारायण झा ने कहा था कि सुंदर चेहरे से वोट नहीं मिल सकते। वह रॉबर्ट वाड्रा की पत्नी हैं जो जमीन घोटाले और भ्रष्टाचार केस के आरोपी हैं। वह बहुत सुंदर है। भगवान ने उन्हें यह दिया है। मगर उनकी कोई राजनीतिक उपलब्धि नहीं है। राजनीति में वह नौसिखिया हैं। वह सुंदरता का कितना फायदा उठा सकती हैं?

झा के इस बयान पर राष्ट्रीय जनता दल, कांग्रेस और हिंदुस्तानी आवाम मोर्चा ने भाजपा सरकार की काफी आलोचना की थी। सभी पार्टियों ने झा के बयान की आलोचना करते हुए उन्हें माफी मांगने के लिए कहा था।


