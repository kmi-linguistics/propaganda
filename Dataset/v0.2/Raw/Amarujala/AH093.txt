लोकसभा चुनावों में राजनाथ सिंह बीजेपी टीम के कप्तान थे। च़ुनाव के बाद अमित शाह मैन ऑफ द मैच रहे। आज का दिन नए अध्यक्ष का है। यह बात प्रधानमंत्री नरेंद्र मोदी ने बीजेपी राष्ट्रीय कार्यकारिणी की चल रही बैठक के दौरान कही।
उन्होंने कहा कि 60 साल में जो लोग कुछ नहीं कर पाए हैं वो लोग अब 60 दिन का हमसे हिसाब मांग रहे हैं। प्रधानमंत्री पद संभालने के बाद मेरा काफी समय सफाई में गया है। नई सरकार बनने के बाद पूरी दुनिया का नजरिया भारत के प्रति बदला है।

पूर्ण बहुमत से आई सरकार की तरफ पूरी दुनिया देख रही है। विश्व में बदलाव महसूस हो रहा है। दुनिया में भारत का डंका चलना चाहिए और यह काम सवा सौ करोड़ भारतीय कर सकते हैं। हमारे लिए मानदंड कठोर कर दिए गए हैं। अच्छा है कठोर मानदंड है। उस कठोर मानदंड में सफल होना चाहिए। हमारे लिए दल से बड़ा देश है।

डब्‍ल्यूटीओ को लेकर लिए गए निर्णय के बाद भारत को अलग-थलग करने की कोशिश की जा रही है। डब्ल्यूटीओ में हमने भारत के किसानों के हितों को ध्यान में रखते हुए फैसला किया है।

दुनिया के अखबारों में वाहावाही जरूरी नहीं है।  हमारे लिए दल से बड़ा देश है, हमारे लिए प्राथमिकता सर्वजन हिताय, सर्वजन सुखाय है।

हिंसा की किसी भी घटना को भारतीय जनता पार्टी स्वीकार नहीं कर सकती है। इतनी करारी हार के बावजूद भी लोग वोट बैंक की राजनीति में लगे हुए हैं।

पीएम मोदी ने कहा कि 125 करोड़ लोगों का आशीर्वाद हमारे साथ है। इसको ध्यान में रखना चाहिए। हमारे अंदर विश्‍वास होना चाहिए। हमने जब सबका साथ-सबका विकास के बात की तो लोगों को समझ में नहीं आया। लेकिन अमेरिका की तारीफ के बाद सबको यह समझ में आ गया। देश के लिए आपातकाल के दौरान दल की बलि चढ़ा चुके हैं। हमारे लिए दल से बड़ा देश है।

भारतीय जनता पार्टी के नवनियुक्त अध्यक्ष अमित शाह ने विधानसभा चुनावों का बिगुल फूंक दिया है। शनिवार को राष्ट्रीय परिषद की बैठक में उन्होंने पार्टी कार्यकर्ताओं से लोकसभा चुनावों के विजय रथ को देश के कोने-कोने में ले जाने को कहा।

उन्होंने चार राज्यों के आगामी विधानसभा चुनावों में जीत हासिल करने के लिए अभी से जुट जाने का आह्वान किया।

शाह ने पार्टी की राष्ट्रीय परिषद की बैठक का उद्घाटन करते हुए उन्होंने कहा कि लोकसभा में हमारी ऐतिहासिक जीत की नींव पर हमें विधानसभाओं के चुनावों में विजय के कीर्ति स्तंभ स्थापित करने हैं। जम्मू-कश्मीर, हरियाणा, झारखण्ड और महाराष्ट्र में विधानसभा चुनाव होने जा रहे हैं। इन सभी राज्यों में भाजपा सरकार की स्थापना करने का बीड़ा हमें उठाना है।' उन्होंने नरेंद्र मोदी सरकार के कामकाज की सराहना करते हुए कहा कि एक ओर केंद्र सरकार का संचालन करने वाले हमारे नेता, अच्छी सरकार देने के मोर्चे पर कोई भी कसर न छूटे, यह सुनिश्चित करेंगे। दूसरी ओर चुनावी जीत हासिल करने के लिए सभी प्रयास सुचारू रूप से हाथ में लेकर हमें संगठन की ताकत का परिचय देना पड़ेगा।

उन्होंने सुशासन को लोगों तक पहुंचाने पर जोर देते हुए कहा कि इसके बिना हमें लोगों तक पहुंचने से ही कतराना पड़ेगा। इसलिए सुशासन और संगठन क्षमता के समन्वित प्रयासों से हमें विधानसभा चुनावों में विजय का संकल्प करना पडे़गा।

 
