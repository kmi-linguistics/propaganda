दो बार सांसद रहे चंद्रपाल शैलानी का कहना है कि अब राजनीति समाजसेवा करने का माध्यम नहीं रह गई है। अराजक तत्वों के प्रवेश करने से राजनीति में गुंडागर्दी का बोलबाला हो गया है। जातिवादी राजनीति ने देश-प्रदेश का बेड़ा गर्क कर दिया है। आज की राजनीति में गब्बर सिंहों की कीमत है। जो जितना बड़ा गब्बर सिंह होगा, उसकी जीत की राह उतनी आसान होगी।

बकौल शैलानी वह पहली बार 1971 में मात्र 35 हजार रुपये खर्च कर वह सांसद बने थे, जबकि वर्तमान में सांसद बनने के लिए 30 करोड़ की रकम भी कम पड़ जाती है। अपना समय याद करते हुए शैलानी बताते हैं कि राजनीति में पहले समाजसेवा का भाव हुआ करता था। लोग इसी भाव से राजनीति करते थे, लेकिन बदलते परिवेश में राजनीति में जातिवाद के हावी होने से सेवा भाव चला गया और मेवा भाव रह गया है। सांसद निधि वास्तव में सांसद के लिए अच्छा फंड है।

इससे वह उन कामों को करा सकते हैं, जोकि जनता की मूल आवश्यकता हो, लेकिन निधि का प्रयोग कैसे होता है, यह बताने की आवश्यकता नहीं है। शैलानी ने बताया पहले रेलवे मीटर गेज थी और मरुधर एक्सप्रेस ट्रेन लखनऊ जाने का प्रमुख जरिया थी, लेकिन उसका स्टॉपेज यहां नहीं था। उन्होंने रेल मंत्री के कार्यालय में बैठकर यहां रुकवाने के आदेश कराए थे। अब यह लाइन ब्रॉडगेज हो गई है और लंबी दूरी की ट्रेनें यहां से गुजरती हैं, लेकिन लोगों को लंबी दूरी की ट्रेन पकड़ने के लिए हाथरस या कासगंज जाना पड़ता है। कांग्रेस पर प्रहार करते हुए शैलानी ने कहा कि अगर सांसद में दम है तो संसद में क्षेत्र के विकास योजनाओं के लिए लड़ सकता है। 


