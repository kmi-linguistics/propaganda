भरावन ब्लाक के मालपुर में रविवार को आयोजित भाजपा कार्यकर्ता सम्मेलन में पूर्व सांसद नरेश अग्रवाल ने दिल्ली हिंसा पर वहां के मुख्यमंत्री अरविंद केजरीवाल को आड़े हाथों लिया। उन्होंने कहा कि अमेरिका के राष्ट्रपति डोनाल्ड ट्रंप भारत आए तो केजरीवाल ने दिल्ली में दंगा करा दिया ताकि लोगों को भ्रम हो जाए। नरेश अग्रवाल ने पाकिस्तान को नसीहत देते हुए कहा कि अगर आंख उठाई तो दोनों आंखें नोच लेंगे।
भाजपा नेता राजकुमार शुक्ला की ओर से मालपुर में आयोजित सम्मेलन में नरेश अग्रवाल ने कहा कि अगर दिल्ली में हिंसा हुई है तो इसकी जिम्मेदारी भी केजरीवाल को लेनी पड़ेगी। भाजपा नेता ने कहा कि पाकिस्तान भारत का दुश्मन था, है और रहेगा। नरेश अग्रवाल ने कहा कि कश्मीर में तिरंगा शान से लहरा रहा है। मंदिर मुद्दे पर बहुत दलों ने राजनीति की, लेकिन भाजपा ने इस मुद्दे को भी हल करा दिया। नागरिकता संशोधन कानून पर हाय तौबा मचाने वालों पर कहा कि कुछ भी गलत नहीं हो रहा।
शोषित और पहचान को मोहताज लोगों को इस कानून से ताकत मिलेगी। सपा के राष्ट्रीय अध्यक्ष अखिलेश यादव पर तंज कस नरेश अग्रवाल ने कहा कि वह मुख्यमंत्री बन गए, लेकिन कुछ नहीं कर पाए। ऐसे मुख्यमंत्री बनने का भी क्या फायदा। बसपा अध्यक्ष मायावती अपने प्रत्याशियों से 30 हजार रुपये महीने वसूलती हैं। राहुल गांधी को लेकर कहा कि पहले अपना कद देख लें, फिर बात करें। कार्यकर्ता सम्मेलन में मिश्रिख सांसद अशोक रावत, बालामऊ विधायक रामपाल वर्मा, संडीला ब्लाक प्रमुख कुंवर वीरेंद्र सिंह आदि मौजूद रहे।

