अमेरिकी अधिकारी ने दावा किया है कि उत्तर कोरिया के सनकी तानाशाह किम जोंग-उन की हालत सर्जरी के बाद नाजुक बनी हुई है। किम हाल ही में 15 अप्रैल को अपने दादा के जन्मदिन के उत्सव में शामिल नहीं हुए थे। जिसके बाद से उनके स्वास्थ्य को लेकर चिंता जताई जा रही है। वह चार दिन पहले एक सरकारी बैठक के दौरान दिखाई दिए थे। 
सीएनएन की रिपोर्ट के अनुसार एक और अमेरिकी अधिकारी का कहना है कि किम के स्वास्थ्य को लेकर जारी चिंता विश्वसनीय हैं लेकिन गंभीरता का आकलन करना कठिन है। हालांकि ऐसी अटकलें भी लगाई जा रही हैं कि वह ब्रेन डेड हो गए हैं। दक्षिण कोरिया की ऑनलाइन साइट जो उत्तर कोरिया की खबरें देती है उसके मुताबिक 12 अप्रैल को किम हृदय तथा रक्तवाहिकाओं संबंधी प्रक्रिया से गुजरे हैं। न्यूज साइट के अनुसार उन्हें इस प्रक्रिया से इसलिए गुजरना पड़ा क्योंकि वह बहुत ज्यादा स्मोकिंग करते हैं, मोटापे से जूझ रहे हैं और ज्यादा काम करते हैं। उनका ह्यानसांग काउंटी में इलाज चल रहा है। किम के स्वास्थ्य में सुधार आने के बाद मेडिकल टीम का एक हिस्सा 19 अप्रैल को प्योंगयांग लौट आया और कुछ उनकी रिकवरी के लिए वहीं रुके हुए हैं।

उत्तर कोरिया अपने नेता से जुड़ी खबर को पूरी तरह से नियंत्रित करता है और उन्हें वहां एक देवता समान माना जाता है। हालांकि सीएनएन का कहना है कि वह इस खबर की पुष्टि नहीं करता है। वहीं मंगलवार को दक्षिण कोरिया ने कहा कि वह अमेरिकी मीडिया की रिपोर्ट पर गौर कर रहे हैं जिसमें किम जोंग-उन की हालत नाजुक बताई जा रही है।

आधिकारिक मीडिया से उनकी अनुपस्थिति अक्सर उनके स्वास्थ्य को लेकर अटकलों को जन्म देती है। उत्तर कोरिया में प्रेस के पास किसी तरह की स्वतंत्रता नहीं है। इसलिए वहां वही छपता/ दिखाया जाता है जो सरकार चाहती है। किम आखिरी बार 11 अप्रैल को मीडिया के सामने आए थे।

15 अप्रैल को उत्तर कोरिया का बहुत महत्वपूर्ण त्योहार था, क्योंकि इसी दिन देश के संस्थापक किम 2 सुंग का जन्मदिन होता है। इस दिन किम की तरफ से किसी भी बात का आधिकारिक उल्लेख नहीं किया गया। विशेषज्ञ इस बात को लेकर अनिश्चित हैं कि आखिर अपने दादा के जन्मोत्सव पर किम क्यों नजर नहीं आए।
किम जोंग उन के स्वास्थ्य से जुड़ी खबरों की पड़ताल कर रहा है दक्षिण कोरिया
दक्षिण कोरियाई सरकार अमेरिकी मीडिया की उन खबरों की जांच-पड़ताल कर रही है, जिसमें कहा गया है कि सर्जरी के बाद उत्तर कोरियाई नेता किम जोंग उन की हालत गंभीर है।  दक्षिण कोरिया के एकीकरण मंत्रालय और राष्ट्रीय खुफिया सेवा के अधिकारियों ने कहा कि वे रिपोर्ट की तत्काल पुष्टि नहीं कर सकते। 

सीएनएन ने एक गुमनाम अमेरिकी अधिकारी के हवाला से बताया कि किम एक सर्जरी के बाद गंभीर खतरे में हैं। दोनों कोरियाई देशों के बीच के मामलों को देखने वाले एकीकरण मंत्रालय ने कहा कि वह दैनिक एनके की एक अन्य खबर की भी पुष्टि नहीं कर सकता है, जिसमें अज्ञात स्रोतों के हवाले से कहा गया है कि किम की राजधानी प्योंगयांग में हृदय की सर्जरी की गई है और उनकी हालत में सुधार हो रहा है।


