आम आदमी पार्टी की राजस्थान प्रदेश इकाई ने संगठन स्तर पर गतिविधियों में तेजी की रणनीति तैयार की है। वैश्विक कोरोना महामारी के चलते पिछले 2महीने से संगठन स्तर पर कार्य बाधित रहा था, किंतु लॉकडाउन-4 की नई गाइडलाइनस को ध्यान में रखकर सोशल डिस्टेंसिंग की पालना करते हुए संगठन स्तर पर वीडियों कॉन्फ्रेंसिंग के जरिये बैठकों का दौर पिछले 5दिनों से शुरू हो चुका है। बैठक के दौरान सर्वप्रथम पार्टी के राष्ट्रीय संयोजक एवं दिल्ली के मुख्यमंत्री अरविंद केजरीवाल द्वारा वैश्विक कोरोना महामारी के दौरान गरीब, निर्धन और जरूरतमन्दों की सहायता के लिए देशभर के सभी कार्यकर्ताओं से सेवा कार्यों में जुटने का आह्वान किया गया था, जिसकी बैठक में चर्चा की गई।

प्रदेश प्रवक्ता दीपक मिश्रा ने बताया कि मंगलवार को प्रदेशभर के सभी संभाग अध्यक्षों सहित प्रदेश के वरिष्ठ पदाधिकारियों की बैठक वीडियो कॉन्फ्रेंसिंग के जरिये सम्पन्न हुई। इस बैठक की अध्यक्षता प्रदेश अध्यक्ष रामपाल जाट द्वारा की गई और प्रदेश के सहप्रभारी खेमचंद जागीरदार विशेष तौर पर बैठक में उपस्थित रहे। बैठक के दौरान प्रदेश सचिव देवेंद्र शास्त्री, पूर्व प्रदेश संयोजक अशोक जैन मांगरोल, प्रदेश प्रवक्ता महेंद्र मीणा, अजमेर संभाग अध्यक्ष श्रीमती कीर्ति पाठक, कोटा संभाग अध्यक्ष नवीन पालीवाल, जोधपुर संभाग अध्यक्ष कपिल राजगुरु, प्रदेश मीडिया सेल सदस्य एवं यूथ विंग प्रदेश संगठन सचिव अभिषेक जैन बिट्टू, प्रदेश सोशल मीडिया विंग अध्यक्ष देवेंद्र कुमार देव, नीलेश बुरड़(अजमेर), पवन ठाकुर(बीकानेर), बाबू खान बागड़ी(पाली), राम अवतार जोरवाल(दौसा) सहित प्रदेश कार्यकारिणी के पदाधिकारियों ने भाग लिया।

प्रदेश अध्यक्ष रामपाल जाट एवं प्रदेश सहप्रभारी खेमचन्द जागीरदार ने बैठक के दौरान राजस्थान आम आदमी पार्टी के सभी कोरोना वारियर्स का धन्यवाद देते हुए कहा कि वैश्विक कोरोना महामारी में प्रदेश के सभी कार्यकर्ताओं ने यथासम्भव सहयोग प्रदान करते हुए जरूरतमंदों को सहायता उपलब्ध करवाई है। जयपुर, जोधपुर, कोटा, भीलवाड़ा, अजमेर, पाली, सिरोही, अलवर, भरतपुर और दौसा सहित सभी जिलों में सहायता शिविर चलाये, जिसमें अभी तल कुल 4लाख से अधिक भोजन पैकेट और 10000 से अधिक राशन किट आम आदमी पार्टी के कार्यकर्ताओं ने निर्धन और जरूरतमन्द लोगो तक पहुंचाई। तथा यह सेवा अभियान निरंतर जारी है। प्रदेश सचिव देवेंद्र शास्त्री ने बताया कि बैठक के दौरान सभी संभाग प्रभारियों और प्रदेश पदाधिकारियों ने बिजली, पानी और स्कूल फीस सहित रोजगार गारंटी का प्रस्ताव रखा। जिस पर चर्चा करने का निर्णय लिया गया। शास्त्री बोले कि पिछले 2माह से पूरा प्रदेश कोरोना महामारी से जूझ रहा है, लोगों के रोजगार छिन गए हैं, व्यवसाय ठप पड़ गए हैं, हजारों की संख्या में लोग बेघर हो गए हैं। और यही नहीं लाखों-करोड़ों की संख्या में लोगों को भुखमरी का शिकार होना पड़ रहा है। उसके बावजूद प्रदेश की सरकार का प्रदेश की जनता पर कोई ध्यान नही है। राज्य की जनता लगातार 2माह से बिजली, पानी बिल माफ करने की मांग कर रही, स्कूल बंद पड़े हैं उसके बावजूद स्कूल वाले फीस का दबाव बनाए जा रहे हैं जिस पर भी राज्य सरकार ने अभी तक कोई एक्शन नहीं लिया। यही नहीं गरीब परिवारों को राशन तक राज्य सरकार उपलब्ध नहीं करवा पा रही है।

शास्त्री बोले कि जरूरत पड़ी तो पार्टी सड़कों पर उतरकर राज्य सरकार की प्रदेश विरोधी नीतियों का विरोध करेगी। अभी फिलहाल शुरुवाती चरण में बिजली, पानी आंदोलन को लेकर नई रूपरेखा तैयार की जा रही है। प्रथम चरण में जिला मुख्यालयों पर राज्य सरकार के नाम ज्ञापन दिया जाएगा और आंदोलन को तैयार करने के लिए शुभकरण चौधरी को जिम्मेदारी प्रदान की गई है जो प्रदेश अध्यक्ष रामपाल जाट के साथ मिलकर इस आंदोलन की रणनीति तैयार करेंगे। इसके साथ ही स्कूल फीस को लेकर भी आंदोलन तैयार किया जाएगा। बैठक के दौरान रोजगार गारंटी योजना जो प्रदेश में पहले से ही लागू है कि भी पालना करवाने के लिए राज्य सरकार को ज्ञापन दिया जाएगा। अगर कार्यवाही नहीं होती है तो प्रदेश स्तरीय आंदोलन चलाया जाएगा। प्रदेश सचिव देवेंद्र शास्त्री ने बताया कि पिछले 4दिनों से बैठकों के दौर से संगठन विस्तार का कार्य प्रारंभ हो चुका है। शनिवार को केंद्रीय नेतृत्व द्वारा राष्ट्र निर्माण अभियान की समीक्षा बैठक सम्पन्न हुई, जिसकी अध्यक्षता अभियान के मुख्य संयोजक एवं दिल्ली सरकार में मंत्री गोपाल राय ने की और प्रदेश अध्यक्ष रामपाल जाट ने इस बैठक में वीडियो कॉन्फ्रेंसिंग के जरिये भाग लिया। बैठक में केंद्रीय नेतृत्व ने प्रदेश से 100सदस्यों की कॉलिंग टीम के नाम मांगे थे। मंगलवार की बैठक में सभी संभाग प्रभारियों को निर्देश दे दिए गए हैं कि वह बुधवार तक सभी जिलों से 5-5नामों की सूची तैयार करके भेज दें। बैठक के दौरान प्रदेश सचिव देवेंद्र शास्त्री ने विभिन्न ऑटो चालकों की मांग पर ऑटो विंग बनाने का प्रस्ताव रखा, जिसके गठन के लिए अजमेर संभाग अध्यक्ष श्रीमती कीर्ति पाठक, जयपुर जिला अध्यक्ष जवाहर शर्मा और शहर अध्यक्ष अमित शर्मा लियो को जिम्मेदारी प्रदान की गई। साथ ही फण्ड रेजिंग के लिए पूर्व प्रदेश संयोजक अशोक जैन मांगरोल, प्रदेश सचिव देवेंद्र शास्त्री और प्रदेश कोषाध्यक्ष तरुण गोयल को जिम्मेदारी दी गई। स्कूली छात्र तो देश के विभिन्न राज्यो से राजस्थान में पढ़ने आते हैं, उनके साथ किराये की बहुत बड़ी मार पड़ी है, छात्र अभी अपने घरों पर हैं, उसके बावजूद मकान मालिक उन पर किराया देने का दबाव बना रहे हैं। इस समस्या के निदान के लिए प्रदेश प्रवक्ता महेंद्र मीना को जिम्मेदारी दी गई, साथ ही बैठक में संगठन को राज्य में मजबूत करने के लिए यूथ, महिला, लीगल, सीए, इंजीनियर्स, डॉक्टर सहित तमाम सभी विंगों को सक्रिय करने का निर्णय लिया गया, एवं सभी संभाग प्रभारियों को जिला एवं विधानसभा की कार्यकारिणी को सात दिनों में पूरा करने का निर्देश दिया गया। पार्टी सूत्रों ने बताया कि अगले महीने सभी पदाधिकारियों की समीक्षा बैठकों का दौर प्रारम्भ होगा, और निष्क्रिय कार्यकर्ताओ को पद मुक्त कर पदाधिकारियों की समस्याओं का निराकरण किया जाएगा। 
