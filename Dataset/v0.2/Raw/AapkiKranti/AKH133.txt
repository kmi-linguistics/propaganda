दिल्ली की तीनों एमसीडी में सर्व सम्मति से चुने गए आम आदमी पार्टी के पार्षद मनोज कुमार त्यागी ने ईस्ट एमसीडी, विकास गोयल ने नॉर्थ एमसीडी और प्रेम चौहान ने साउथ एमसीडी का नेता विपक्ष का कार्यभार आज संभाल लिया है। पार्टी के वरिष्ठ नेता एवं पीएसी सदस्य दुर्गेश पाठक ने एक ट्वीट कर उन्हें बधाई दी है। उन्होंने कहा कि एमसीडी के अंदर भाजपा को भ्रष्टाचार नहीं करने देंगे। नॉर्थ एमसीडी के AAP के नेता विपक्ष विकास गोयल ने कहा, ‘पार्टी ने मुझे उत्तरी दिल्ली नगर निगम के नेता विपक्ष की जिम्मेदारी सौंपी है। इस जिम्मेदारी को पूरी ईमानदारी से निभाते हुए अपने सभी साथियों को साथ लेकर हम 2014 से एमसीडी में शासन कर रही भाजपा के भ्रष्टाचार, उसके निकम्मेपन की सारी पोल खोल कर जनता के सामने लेकर आएंगे। भाजपा ने आज निगम को इस स्थित में पहुंचा दिया है कि कर्मचारियों को चार-चार महीने तक सैलरी नहीं मिल पा रही है। एमसीडी को भ्रष्टाचार का अड्डा बना दिया है। हम उसके एक-एक भ्रष्टाचार और निकम्मेपन की पोल खोलेंगे और आने वाले दिनों में हम निगम में बीजेपी को एक रुपये का भी भ्रष्टाचार नहीं करने देंगे। हम सभी निगम पार्षद साथी मिल कर दिल्ली की जनता और कर्मचारियों के हित में काम करेंगे।’

AAP के ईस्ट दिल्ली के एमसीडी नेता विपक्ष मनोज कुमार त्यागी ने कहा, 'मुख्यमंत्री अरविंद केजरीवाल जी, दुर्गेश पाठक जी व शीर्ष नेतृत्व ने जो विश्वास मुझ में जताया है, उस पर खरा उतरूंगा। मैं अपने सभी साथियों के साथ जनता की आवाज बन कर सदन के अंदर और बाहर जनता के हित में आवाज उठाने का काम करूंगा। भाजपा शासित एमसीडी, जो कि भ्रष्टाचार के लिए जानी जाती है, उसमे जो भी जन विरोधी प्रस्ताव और कर्मचारियों के अहित की बात होगी, उसके विरोध में अपनी आवाज उठाने का काम सदन के अंदर और बाहर करूँगा। साथ ही, अपने सभी साथियों के साथ गली-गली, मोहल्ला-मोहल्ला जाकर जनता के सामने उसको उजागर करने का काम करूँगा।' वहीं, 'आप' के साउथ एमसीडी के नेता विपक्ष प्रेम चौहान ने कहा, 'आज मुझे दक्षिणी नगर निगम का नेता विपक्ष चुना गया है। इसके लिए मैं दिल्ली के मुख्यमंत्री अरविंद केजरीवाल जी व दुर्गेश पाठक जी का बहुत बहुत आभारी हूँ। उन्होंने मुझ पर विश्वास जताया कि मैं एमसीडी में बेहतर कार्य करके दिखाऊंगा। मैं उनके भरोसे पर खरा उतरूंगा। मेरी पूरी कोशिश रहेगी कि एमसीडी में जितना भी भ्रष्टाचार है, जो भाजपा द्वारा किया जा रहा है, उसको बेनकाब करूं। इसके साथ ही, जो सफाई कर्मचारी और निचले स्तर के कर्मचारी हैं, उनके साथ हमेशा से शोषण होता आया है। मसलन, यदि सैलरी रुकनी है, तो उनकी रुकेगी, भत्ता काटना है तो उनका कटेगा, उनको कैशलेस सुविधा आजतक नहीं दी जा सकी है, उन्हें किसी तरह की मेडिकल सुविधा भी नहीं है, इस तरह के शोषण को हम उजागर करेंगे और उनके हक के लिए हमेशा लड़ते रहेंगे। मुझे यकीन नहीं होता है कि यह लोग पिछले 15साल से एमसीडी में बैठे हुए हैं, लेकिन इन्हें निगम को चलाना नहीं आया। इनका कोई मैनेजमेंट नहीं है। कोई भी पैसा कहीं भी इस्तेमाल करते हैं, आज तक इनकी समझ में नहीं आया। इस अव्यवस्था के चलते भ्रष्टाचार चरम सीमा पर है। दिल्ली सरकार से कितना भी इन्हें पैसा मिले, उसके बाद भी इनकी हमेशा पैसे की मांग रहती है। यह लोग पैसे का सही इस्तेमाल नहीं कर पाते हैं और जितना भी पैसा आता है, उसे भ्रष्टाचार की भेंट चढा देते हैं। मैं पूरी कोशिश करूंगा कि यह भ्रष्टाचार रुके। इसके खिलाफ मैं आवाज उठाऊंगा। सदन के मेरे पार्षद साथी इसके लिए हमेशा मिलकर लड़ते रहेंगे। मैं अपने शीर्ष नेतृत्व को यकीन दिलाता हूँ कि मुझे जो जिम्मेदारी दी गई है, उस जिम्मेदारी को मैं बहुत अच्छे से निभाउंगा।' गौरतलब है कि आम आदमी पार्टी के पार्षद प्रेम चौहान साउथ एमसीडी स्थित दक्षिणपुरी के वार्ड 74एस से पार्षद हैं, जबकि मनोज कुमार त्यागी उर्फ बाॅबी ईस्ट दिल्ली स्थित खजूरी खास के वार्ड संख्या 63ई से पार्षद हैं और विकास गोयल नाॅर्थ एमसीडी स्थित वजीरपुर के वार्ड-72 से पार्षद हैं। बीते सप्ताह आम आदमी पार्टी के वरिष्ठ नेताओं ने सभी पार्षदों की सर्व सम्मति से मनोज कुमार त्यागी को ईस्ट एमसीडी, विकास गोयल को नार्थ एमसीडी और प्रेम चौहान को साउथ एमसीडी का नेता विपक्ष चुना था।
