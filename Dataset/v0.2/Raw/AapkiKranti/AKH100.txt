दिल्ली के मुख्यमंत्री अरविंद केजरीवाल और केंद्रीय गृह मंत्री अमित शाह ने संयुक्त रूप से छतरपुर के राधा स्वामी सत्संग ब्यास परिसर में स्थित 10,000 बेड वाले सरदार पटेल कोविड केयर सेंटर की तैयारियों का निरीक्षण किया। मुख्यमंत्री अरविंद केजरीवाल ने तैयारियों का निरीक्षण के बाद एक ट्वीट कर कहा, ‘मुसीबत की इस घड़ी में दिल्ली को बचाने के लिए मैंने सबसे सहयोग मांगा और सबने बढ़ चढ़ कर सहयोग किया। केंद्र सरकार और राधा स्वामी ब्यास के सहयोग से अपने दिल्ली वालों के लिए इतना बड़ा कोरोना सेंटर बन गया है।’

दिल्ली सरकार द्वारा दुनिया के सबसे बड़े कोविड केयर केंद्र में से एक यह सेंटर हल्के और एसिम्प्टोमैटिक मरीजों के लिए तैयार किया गया है। इस केंद्र में किसी भी मरीज में ऑक्सीजन सेचुरेशन  स्तर में गिरावट होने पर बेड के एक हिस्से में ऑक्सीजन सपोर्ट चिकित्सा प्रदान करने की क्षमता है।

मुख्यमंत्री अरविंद केजरीवाल ने गृहमंत्री अमित शाह को इस सप्ताह की शुरुआत में इस कोविड केयर सेंटर में आने के लिए आमंत्रित किया था और केंद्र सरकार से अनुरोध किया था कि वे इस सेंटर को संचालित करने के लिए चिकित्सा स्टाफ भी उपलब्ध कराए। आईटीबीपी(भारत तिब्बत सीमा पुलिस) इस सेंटर में सभी चिकित्सा अभियान का संचालन करेगी।

कई अन्य निजी और गैर-लाभकारी संगठनों ने सरदार पटेल कोविड केयर सेंटर की स्थापना में अपना सहयोग प्रदान किया है। केंद्र का सफल रोलआउट कोरोना वायरस महामारी के दौरान इंटर गवर्नमेंट और संगठनात्मक सहयोग का एक अभूतपूर्व उदाहरण है।
