आम आदमी पार्टी बिहार के प्रदेश प्रवक्ता बबलू प्रकाश ने प्रेस बयान जारी करते हुए कहा है कि बिहार में हर मोर्चे पर फेल जदयू-भाजपा की डबल इंजन की सरकार चाहती है कि आगामी विधानसभा चुनाव कोरोना काल में ही सम्पन हो, ताकि कोरोना संक्रमण से डरे सहमे बिहार की जनता वोट डालने अपने घरों से नहीं निकले, जिससे मतदान कम से कम होगा, जिसका सीधा फायदा बिहार की मौजूदा निक्कमी सरकार को मिले।

प्रवक्ता बबलू ने कहा कि बिहार में कोरोना संक्रमित लोगों की संख्या में बेतहाशा वृद्धि हुई है, जिसे रोकने में बिहार का स्वास्थ्य महकमा फेल हो चुका है। कोरोना आशंकितों की जांच करने की रफ्तार भी बहुत धीमी है। सरकार अपनी जिम्मेदारियों से पल्ला झाड़ते दिख रही है। कोविड-19 से जुड़े निर्णय लेने की जिम्मेदारी सूबे के सभी जिलाधिकारियों के ऊपर छोड़ दिया है। जिस कारण पटना समेत 11जिलों में लॉकडाउन लगा दिया गया है। बिहार की जनता कोरोना से लड़ रही है। वहीं, बिहार की सरकार कोरोना से लड़ने की जगह चुनाव लड़ने की तैयारी में जुटी है। वहीं प्रदेश मीडिया कोऑर्डिनेटर मृणाल कु राज ने कहा कि आम आदमी पार्टी को बिहार के आम आवाम की चिंता है, वहीं भाजपा-जदयू के नेता महामारी के इस दौर में भी राजनीति करने को अमादा है। मृणाल ने बताया कि बिहार में सामान्य दिनों में जो चुनाव हुए हैं, उसका मतदान प्रतिशत 40 से 50% रहा है। अगर संक्रमण के इस दौर में बिहार विधानसभा चुनाव होती है, तो मतदान का प्रतिशत गिर कर 20 से 22% रह जायेगा, क्योंकि जनता कोरोना संक्रमण के भय से अपने घरों से वोट डालने नहीं निकलेंगे। 
