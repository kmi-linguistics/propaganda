दिल्ली के मुख्यमंत्री अरविंद केजरीवाल ने कहा कि हम पांच प्रमुख हथियारों की मदद से कोरोना के खिलाफ जंग लड़ रहे हैं। हमें यकीन है कि हम जीतेंगे और कोरोना हारेगा। मुख्यमंत्री अरविंद केजरीवाल ने कहा कि बेड की पर्याप्त संख्या, जांच व आइसोलेशन, ऑक्सी मीटर व ऑक्सीजन कंसंट्रेटर, प्लाज्मा थेरेपी और सर्वे व स्क्रीनिंग, यह हमारे पांच हथियार हैं। उन्होंने दिल्ली निवासियों से कोरोना के खिलाफ चल रही लड़ाई में उठाए गए कदमों की जानकारी साझा करते हुए कहा कि दिल्ली में 13,500 बेड में से अभी भी 7500 बेड खाली हैं, केवल 6000 बेड पर ही मरीज हैं। होम आइसोलेशन के मरीजों को आपातकाल में ऑक्सीजन मुहैया कराने के लिए हमनें 4000 ऑक्सीजन कंसंट्रेटर खरीदे हैं। आज से दिल्ली में बड़े पैमाने पर सेरोलॉजिकल सर्वे शुरू किया जा रहा है। इससे पता चलेगा कि दिल्ली में कोरोना किस स्तर तक फैला हुआ है। मुख्यमंत्री अरविंद केजरीवाल ने कहा कि केंद्र सरकार ने हमारा कदम-कदम पर साथ दिया। हमें एंटीजन किट के साथ जांच की अनुमति दी। इसके लिए हम केंद्र सरकार के आभारी हैं। विदेश से दिल्ली में 35000 लोग आए, जिनकी वजह से कोरोना फैलता गया: मुख्यमंत्री अरविंद केजरीवाल ने प्रेस कांफ्रेंस कर कहा कि दिल्ली कोरोना के खिलाफ एक बहुत ही कठिन लड़ाई रही है। मुख्यमंत्री अरविंद केजरीवाल ने कोरोना के खिलाफ अभी तक के संघर्ष की जानकारी देते हुए कहा कि कोरोना के खिलाफ हमारी लड़ाई मार्च महीने में शुरू हुई, जब पूरी दुनिया के अंदर कोरोना फैला हुआ था, खासकर जिन- जिन देशों में कोरोना फैला था, वहां से भारतीयों ने कहा कि वे अपने देश लौटना चाहते हैं। केंद्र सरकार ने सही निर्णय लिया और उन सभी लोगों को अपने देश लाने के लिए फ्लाइट का इंतजार किया। मार्च के महीने में, खासकर उन देशों से जहां कोरोना ज्यादा फैला था, वहां से करीब 35000 लोग दिल्ली आए। इन लोगों की एयरपोर्ट पर स्क्रीनिंग की जाती थी, और देखते थे कि बुखार है क्या? कुछ चंद लोगों बुखार था, उन्हें आरएलएम और सफदरजंग अस्पताल में भर्ती कराया और बाकी सभी को घर भेज दिया। इसके अलावा कुछ लोगों को क्वारंटाइन किया गया था। उस समय कोरोना वायरस के बारे में जानकारी कम थी, गाइडलाइंस कम थी। विदेश से आए लोग अपने-अपने घर गए और एक से दूसरे और दूसरे से तीसरे लोगों में कोरोना फैलता गया। उस दिनों में टेस्टिंग किट भी उपलब्ध नहीं थी और टेस्टिंग लैब भी नहीं थे, इसलिए जांच भी नहीं हो पाती थी। इसके बाद लॉकडाउन किया गया और लाॅक डाउन की वजह से लोग अपने-अपने घरों में थे, इसीलिए कोरोना थोड़ा कम फैला। लॉकडाउन खुलने के बाद उम्मीद से अधिक केस बढ़े: मुख्यमंत्री अरविंद केजरीवाल ने कहा कि मई महीने के अंतिम सप्ताह में, जब लॉकडाउन खुलना शुरू हुआ, तब उम्मीद थी कि कोरोना थोड़ा बढ़ेगा। 15मई के आसपास से हम देखते कि कोरोना बड़ी तेजी से बढ़ने लगा। जब लॉकडाउन खुला, तब उम्मीद थी कि कोरोना के केस बढ़ें, लेकिन कोरोना के केस उम्मीद से कहीं ज्यादा बढ़े और जून के पहले सप्ताह तक हमें दिल्ली में बेड और जांच की कमी आने लगी और जब कुछ लोगों को बेड नहीं मिले, तो मौत का आंकड़ा भी बढ़ने लगा। मुख्यमंत्री ने कहा कि तब हमारे पास दो विकल्प थे। एक विकल्प दिल्ली में दोबारा लाॅकडाउन लगाने का था और दूसरा कोरोना से लड़ाई लड़ने का था। हमने जनता से पूछा, जनता का कहना था कि कब तक लॉक डाउन रहेगा? कभी न कभी तो लाॅक डाउन हमें खोलना पड़ेगा। आज नहीं तो, कल, 1 महीने, 2 महीने बाद लॉकडाउन तो खोलना पड़ेगा। इसके बाद निर्णय लिया गया कि कोरोना से लड़ेंगे। हम कोरोना से मिलकर सामना करेंगे और तब पूरा प्लान बनाया गया। कोरोना से युद्ध लड़ने के लिए पांच हथियार तैयार किए गए। पहले बेड की कमी थी, लेकिन अब बेड खाली हैं- अरविंद केजरीवाल

मुख्यमंत्री अरविंद केजरीवाल ने कहा कि पहला हथियार बेड की संख्या बढ़ाई गई। हमने देखा कि लोग एक अस्पताल से दूसरे और दूसरे अस्पताल से तीसरे अस्पताल में दौड़ रहे हैं। लोगों को बेड नहीं मिल रहे हैं। मेरे पास लोगों के रात-रात भर फोन आते थे और मैं रात-रात भर जाकर के लोगों को बेड का इंतजाम करता था। पिछले कुछ दिनों से लोगों के फोन आने बंद हो गए हैं। पिछले 1महीने में हमने दिल्ली के अंदर कोरोना के मरीजों के इलाज के लिए बहुत बड़े स्तर पर बेड का इंतजाम किया है। हमने सबसे पहला निर्णय लिया कि दिल्ली के सभी बड़े अस्पतालों में कम से कम 40% बेड कोरोना के मरीजों के लिए सुरक्षित कर दिए। दूसरा ने बड़ा निर्णय लिया कि दिल्ली के कुछ बड़े सरकारी और प्राइवेट अस्पतालों को पूरी तरह से कोविड-19 अस्पताल घोषित कर दिया गया। हमने तीसरा बड़ा निर्णय लिया कि हमने कई बड़े होटलों को अस्पतालों के साथ अटैच कर दिया। अस्पताल में 200 बेड हैं और होटल में 100 बेड और लगा दिए गए। इस तरह से अस्पताल के पास कुल 300 बेड हो गए। हमारे इस फैसले से कई होटल संचालक नाराज हुए और वह हाईकोर्ट भी चले गए। हमने कोर्ट में लड़ाई लड़ी और हम यह लड़ाई जीत भी गए। पिछले 1 महीने में हम लोगों ने होटलों के अंदर करीब 3500 बेड तैयार किए हैं। मुख्यमंत्री अरविंद केजरीवाल ने बताया कि राधा स्वामी सत्संग ब्यास में 2000 बेड और तैयार हो चुके हैं। कुल 10000 बेड बहुत जल्द तैयार हो जाएंगे। बुराड़ी अस्पताल में अभी निर्माण कार्य चल रहा है। उसमें अस्थाई तौर पर 450 बेड और तैयार कर रहे हैं। पिछले 1 सप्ताह में कोरोना के खिलाफ युद्ध में हमारा पहला हथियार यह था कि बेड की संख्या बहुत बड़े स्तर पर बढ़ा दी जाए। जून के पहले सप्ताह में दिल्ली के अस्पतालों में बेड नहीं मिल रहे थे। आज दिल्ली में कोरोना के करीब 13500 है, जिसमें से 7500 खाली पड़े हैं, केवल 6000 बेड ही भरे हैं। दिल्ली में अभी प्राइवेट और सरकारी अस्पतालों में कहीं पर भी पेड़ की कमी नहीं है, लेकिन हमें अभी हाथ पर हाथ धरे नहीं बैठना है। हम और भी बेड का इंतजाम कर रहे हैं। 
