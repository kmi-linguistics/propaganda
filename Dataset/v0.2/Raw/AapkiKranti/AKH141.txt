बिहार में आगामी विधानसभा चुनाव की तिथि को आगे बढ़ाने को लेकर आम आदमी पार्टी ने आज गुरुवार को एक दिवसीय राज्यव्यापी सांकेतिक उपवास प्रदेश उपाध्यक्ष मनोज कुमार के नेतृत्व में रखा। पार्टी की ओर से उपाध्यक्ष मनोज कुमार ने मांग की है कि राज्य में कोरोना महामारी और प्रलयंकारी बाढ़ से जनजीवन अस्त-व्यस्त है, इस लिहाज से अभी चुनाव कराने में प्रशासनिक ऊर्जा लगाने से बेहतर है, दोनों प्राकृतिक आपदा से लड़ने में यह ऊर्जा खपत की जाए।

प्रदेश प्रवक्ता गुलफिशा ने बताया कि पार्टी ने इस संबंध में राज्य निर्वाचन आयोग और राज्यपाल को एक लिखित ज्ञापन भी भेजा है, जिसमें उनसे अनुरोध किया गया है कि बिहार में विधानसभा चुनाव कराने का अभी उचित समय नहीं है, बल्कि यह समय विश्वव्यापी कोरोना महामारी से लड़ने और बाढ़ जैसी प्राकृतिक आपदा से जनता को बचाने का समय है। पार्टी ने आगे लिखा है कि बिहार की जनता इन दोनों प्राकृतिक आपदाओं से त्रस्त है, और अस्त-व्यस्त है। इस समय बिहार में कोरोना महामारी अपने विकराल रूप में है और प्रतिदिन डेढ़ हजार से 2000 लोग संक्रमित हो रहे हैं। साथ ही कई लोग उपचार के अभाव में मर रहे हैं। यहां की स्वास्थ्य व्यवस्था चरमरा गई है। इस लिहाज से आगामी विधानसभा चुनाव कराना कतई उचित नहीं है।

वहीं प्रदेश मीडिया कोऑर्डिनेटर मृणाल कु राज ने बताया कि आज के सांकेतिक उपवास-प्रदर्शन में प्रदेश, जिला, प्रखंड और पंचायत स्तर के सभी पदाधिकारियों और हजारों कार्यकर्ताओं ने लॉकडाउन के नियमों का पालन करते हुए हाथों में स्लोगन लिखे तख्ती लेकर इस उपवास में हिस्सा लिया। जिसमें महासचिव राकेश यादव, उपाध्यक्ष मनोज कुमार, सचिव उमाशंकर प्रसाद, श्रीवत्स पुरुषोत्तम,राजकमल, प्रदेश मुख्य प्रवक्ता शशिकांत, प्रदेश प्रवक्ता चंद्र भूषण, गुल्फिशा युसूफ, हेम नारायण विश्वकर्मा, चिकित्सा प्रकोष्ठ के अध्यक्ष डॉ पंकज गुप्ता, हिमांशु कु सिंह, आरएन सिंह, रागिनी लता सिंह, राकेश कुमार साहू, मेजर सुधीर कुमार सिंह, पंकज कुमार, मुन्ना भाई,अमित कुमार सिंह और मीडिया कोऑर्डिनेटर मृणाल कु राज आदि लोगों ने सांकेतिक उपवास रखा। 
