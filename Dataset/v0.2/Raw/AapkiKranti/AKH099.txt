आम आदमी पार्टी के राष्ट्रीय प्रवक्ता और विधायक राघव चड्ढा ने शनिवार को अपने निर्वाचन क्षेत्र राजेंद्र नगर इलाके में स्थित डिस्पेंसरी का दौरा किया। इस दौरान उन्होंने वहां पर ऑक्सी पल्स मीटर के वितरण प्रणाली का जायजा लिया, और कहा कि केजरीवाल सरकार होम आइसोलेशन में इलाज करा रहे सभी कोविड मरीजों को अपने ऑक्सीजन स्तर की जांच करने के लिए ऑक्सी पल्स मीटर दे रही है। उन्होंने कहा कि आम आदमी पार्टी की सरकार, देश की एकमात्र सरकार है, जिसने मरीजों के स्वास्थ्य को लेकर यह महत्वपूर्ण कदम उठाया है।  उन्होंने यह भी कहा कि कोविड -19 संक्रमण में मुख्य समस्या यह होती है कि मरीज का ऑक्सीजन स्तर अचानक से बहुत नीचे चला जाता है। ऑक्सी पल्स मीटर मशीनें ऑक्सीजन के स्तर को एक मिनट के अंदर माप कर बता देती हैं। आप सरकार ने होम आइसोलेशन में रह रहे सभी मरीजों को प्रतिदिन और बार-बार अपने ऑक्सीजन के स्तर की जांच करने की सलाह दी है। यदि किसी रोगी को पता चलता है कि उसका ऑक्सीजन स्तर कम हो रहा है तो आप सरकार ने रोगियों को सलाह दी है कि तुरंत सरकार से संपर्क करें। ऐसे मामलों में, आप सरकार मरीज को तुरंत ऑक्सी पल्स मीटर कंसंट्रेटर को सिलेंडर के साथ उपलब्ध कराएगी। यदि ऑक्सीजन का स्तर अधिक नीचे चला जाता है, तो आप सरकार तुरंत मरीज को अस्पताल में भर्ती कराएगी।  
