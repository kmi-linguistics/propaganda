आम आदमी पार्टी के राज्यसभा सांसद संजय सिंह ने एक बयान जारी करते हुए कहा कि ऐसे(कोरोना महामारी) संकट के समय में भाजपा सांसद एवं दिल्ली प्रदेश अध्यक्ष मनोज तिवारी का दूसरे राज्य में जाकर इस प्रकार से क्रिकेट खेलना और लॉकडाउन के नियमों का खुलेआम उल्लंघन करना घोर संवेदनहीनता का परिचय है। उन्होंने कहा कि ऐसे संकट की घड़ी में जब हजारों मजदूर, छोटे-छोटे मासूम बच्चे, औरतें, इस तपती धूप में पैदल चलते हुए, भूखे-प्यासे अपने घरों की तरफ जा रहे हैं। सड़क दुर्घटनाओं में मजदूरों की मृत्यु की अनेकों घटनाएं सामने आ चुकी हैं। ऐसी स्थिति में एक सांसद अपनी जिम्मेदारियों को छोड़कर दूसरे राज्य में क्रिकेट खेलने कैसे जा सकता है? जनता द्वारा चुना हुआ एक जनप्रतिनिधि, जनता के प्रति जिसके अनेकों कर्तव्य हैं, इतना संवेदनहीन कैसे हो सकता है?

संजय सिंह ने कहा कि यह बड़े ही आश्चर्य की बात है कि कोरोना जैसी गंभीर बीमारी से लड़ रहे हमारे वो डॉक्टर, जो हरियाणा में रहते हैं, परंतु दिल्ली में नौकरी करते हैं, वो डॉक्टर्स जिनको पूरा देश कोरोना योद्धा कहकर बुला रहा है। हरियाणा की भाजपा शासित खट्टर सरकार उन डॉक्टरों को दिल्ली आने की अनुमति नहीं दे रही है। दिल्ली और हरियाणा को जोड़ने वाली सड़कों को खोद डाला है, ताकि कोई इधर से उधर न जा सके। मैं उत्तर प्रदेश का निवासी हूं और यदि मैं उत्तर प्रदेश में गरीब मजदूरों को खाना बांटने जाता हूँ, तो उत्तर प्रदेश की भाजपा शासित सरकार मुझे अनुमति नहीं देती है, लेकिन भाजपा के सांसद एवं दिल्ली प्रदेश अध्यक्ष मनोज तिवारी जी को हरियाणा की खट्टर सरकार क्रिकेट मैच खेलने के लिए सह सम्मान अनुमति दे देती है। गरीबों व मजदूरों के प्रति भाजपा के मन में इतनी नफरत, इतनी संवेदनहीनता है, यह इस कृत्य से प्रतीत होता है।

संजय सिंह ने कहा कि यह घटना इस बात को साबित करती है कि किस प्रकार से भाजपा शासित केंद्र और राज्य सरकारें गरीबों और मजदूरों के प्रति संवेदनहीन हैं और भाजपा के नेता गरीब मजदूरों की सहायता करने के बजाय क्रिकेट खेलने और मौज मस्ती में व्यस्त हैं। जो जिम्मेदारी निभाने की आवश्यकता है, उस तरफ भाजपा का ध्यान बिल्कुल नहीं जा रहा है।
