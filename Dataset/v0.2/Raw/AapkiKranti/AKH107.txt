आम आदमी पार्टी ने पेट्रोल और डीजल की कीमतों में लगातार हो रही वृद्धि के खिलाफ आज देशभर के दिल्ली के सभी विधानसभा क्षेत्रों में प्रदर्शन किया। आम आदमी पार्टी के वरिष्ठ नेताओं के नेतृत्व में आज सुबह पार्टी कार्यकर्ताओं ने दिल्ली के सभी विधानसभा के वार्डों में प्रदर्शन कर पेट्रोल व डीजल की बढ़ी कीमतों को वापस लेने की मांग की। वहीं, पार्टी के सभी फ्रंटल पदाधिकारी पार्टी मुख्यालय पर एकत्र हुए और भारतीय जनता पार्टी कार्यालय पर पहुंच कर प्रदर्शन किए। इसी तरह, आम आदमी पार्टी के कार्यकर्ताओं ने दिल्ली के अलावा, पंजाब, हरियाणा, उत्तर प्रदेश समेत अन्य राज्यों में भी पेट्रोल और डीजल की बढ़ती कीमतों के खिलाफ प्रदर्शन किया और केंद्र सरकार से बढ़ी कीमतों को वापस लेने की मांग की। भाजपा के प्रधान कार्यालय पर शांतिपूर्वक प्रदर्शन के दौरान पुलिस ने AAP कार्यकर्ताओं को गिरफतार कर लिया। आम आदमी पार्टी के दिल्ली प्रदेश संयोजक गोपाल राय ने कहा कि मोदी सरकार की निष्ठुरता का अंदाजा इसी बात से लगाया जा सकता है कि मौजूदा समय में पेट्रोल पर कुल एक्साइज ड्यूटी 32.98 रुपये प्रति लीटर और डीजल पर 31.83 रुपये प्रति लीटर है। नरेंद्र मोदी सरकार ने 2014 में जब सत्ता संभाली थी, उस वक्त पेट्रोल पर एक्साइज ड्यूटी 9.48 रुपये प्रति लीटर और डीजल पर 3.56 रुपये प्रति लीटर थी। इस तरह, तकरीबन छह साल में पेट्रोल पर एक्साइज में 23.5 रुपये प्रति लीटर और डीजल पर 28.27 रुपये प्रति लीटर की बढ़ोतरी हुई है। पेट्रोल और डीजल के दामों में मोदी सरकार ने बीते 21 दिनों में लगातार वृद्धि की है। गोपाल राय ने ट्वीट कर कहा कि पेट्रोल और डीजल के बढ़े हुए दामों को मोदी सरकार वापस ले। तेल की कीमत बढ़ने से आम लोगों की जरूरत की चीजें महंगी हुई हैं। पेट्रोल-डीजल के बढ़े दामों से मोदी सरकार मालामाल हो रही है, जबकि जनता बेहाल हो रही है। उन्होंने कहा कि अंतरराष्ट्रीय बाजार में कच्चे तेल की कीमतें गिर कर 40 डाॅलर प्रति बैरल के स्तर पर आ गई है, लेकिन मोदी सरकार है कि कोरोना काल में मुश्किल हालात का सामना कर रहे उद्योगों और आम लोगों को राहत देने के लिए पेट्रोल-डीजल की कीमतों को कम नहीं कर रही है। भाजपा कार्यालय पर शांतिपूर्वक प्रदर्शन के दौरान पुलिस ने आप कार्यकर्ताओं को गिरफतार कर लिया। इस पर एक अन्य ट्वीट में गोपाल राय ने सवाल किया कि पेट्रोल-डीजल के बढ़े दामों के खिलाफ प्रदर्शन कर रहे आम आदमी पार्टी के कार्यकर्ताओं की गिरफतारी क्यों? इसके अलावा, लगातार पेट्रोल और डीजल की बढ़ती कीमतों के विरोध में आम आदमी पार्टी द्वारा दिल्ली में किए गए एक अन्य विरोध-प्रदर्शन के दौरान कैबिनेट मंत्री राजेंद्र पाल गौतम ने एक बयान जारी करते हुए कहा कि एक तरफ, तो इस कोरोना महामारी की वजह से लोगों के रोजगार पूरी तरह से बर्बाद हो चुके हैं, ऊपर से केंद्र सरकार रोजाना पेट्रोल के दाम बढ़ाकर देश की जनता की कमर तोड़ने का काम कर रही है। उन्होंने कहा कि यदि पेट्रोल के दाम बढ़ेंगे, तो ट्रांसपोर्ट की लागत भी बढ़ेगी, जिसकी वजह से खाने पीने की चीजें और अन्य जरूरी वस्तुओं की कीमतों में भी वृद्धि होगी। इन सब का भार अंततः गरीब और आम आदमी की जेब पर ही पड़ेगा। कैबिनेट मंत्री राजेंद्र पाल गौतम ने आगे कहा कि अर्थव्यवस्था का हाल बेहद खराब है और ऐसी स्थिति में केंद्र सरकार द्वारा गरीब जनता को राहत देने की बजाय लगातार पेट्रोल और डीजल की कीमतों में वृद्धि करना देश की जनता के साथ धोखा है। इस विपदा के समय केंद्र सरकार को एक पिता की भांति अपनी जनता की देखभाल करनी चाहिए, उनको राहत पहुंचाने चाहिए। परंतु केंद्र में बैठी भाजपा सरकार उसके विपरीत जनता की कमर तोड़ने का काम कर रही है। केंद्र सरकार के सम्मुख प्रश्न उठाते हुए राजेंद्र पाल गौतम ने कहा कि आज से लगभग 15 साल पहले अंतरराष्ट्रीय बाजार में कच्चे तेल की कीमत 135 डॉलर प्रति बैरल थी और उस समय में पेट्रोल लगभग 70 रुपये के आसपास आसानी से मिल जाता था। आज उस कीमत में लगभग 100 डॉलर प्रति बैरल की कमी आई है। फिर भी तेल के दाम घटने की बजाए दिन प्रतिदिन बढ़ते जा रहे हैं, क्यों?   
