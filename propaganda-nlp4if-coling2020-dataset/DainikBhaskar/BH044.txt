पूर्व सांसद प्रेमचंद गुड्डू और उनके बेटे अजीत बौरासी ने रविवार दोपहर प्रदेश कांग्रेस कार्यालय में फिर कांग्रेस की सदस्यता ले ली। इससे पहले वे पूर्व सीएम और कांग्रेस प्रदेश अध्यक्ष कमलनाथ से मिले। इस दौरान पूर्व विधानसभा अध्यक्ष एनपी प्रजापति और पूर्व मंत्री सज्जन सिंह वर्मा के साथ कांग्रेस के अन्य नेता वहां मौजूद रहे।

माना जा रहा है कि गुड्डू सांवेर विधानसभा सीट से उपचुनाव में खड़े होकर कांग्रेस की ओर से तुलसी सिलावट को चुनौती देंगे। वर्ष 2018 के विधानसभा चुनाव के समय गुड्डू और उनके बेटे अजीत बौरासी ने कांग्रेस छोड़कर भाजपा का दामन थाम लिया था। 

गौरतलब है कि सांवेर से कांग्रेस के विधायक रहे तुलसीराम सिलावट के भाजपा में जाने के बाद प्रेमचंद गुड्‌डू के वापस कांग्रेस में आने की चर्चा जोरो पर थी। भाजपा में रहते हुए गुड्‌डू ज्योतिरादित्य सिंधिया और तुलसीराम सिलावट पर लगातार जबानी हमाला कर रहे थे। इस संबंध में भाजपा संगठने ने जब उन्हें नोटिस दिया तो गुड्‌डू ने कहा था कि वे तो पहले ही भाजपा से इस्तीफा दे चुके है। रविवार को कांग्रेस में पुन: वापसी करने के बाद गुड्‌डू ने कहा कि उन्होंने ज्योतिरादित्य सिंधिया से परेशान होकर कांग्रेस छोड़ी थी। 
