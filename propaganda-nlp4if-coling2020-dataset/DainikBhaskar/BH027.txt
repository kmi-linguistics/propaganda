लॉकडाउन खत्म होने के बाद कांग्रेस पार्टी हरियाणा के गुड़गांव से बिहार के दरभंगा तक पदयात्रा करेगी। यह ऐलान गुरुवार को पंजाब कांग्रेस प्रधान सुनील जाखड़ ने किया है। सोशल मीडिया पर लाइव हो जाखड़ प्रधानमंत्री नरेंद्र मोदी को उनका राजधर्म याद दिलाने की कोशिश की है। उन्होंने मांग की कि केंद्र सरकार तुरंत प्रभाव से समस्त प्रवासी मजदूरों को मुफ्त रेल या फिर बस यात्रा की सुविधा उपलब्ध करवाकर उन्हें उनके घर तक पहुंचाए। गुरुवार को कांग्रेस के राष्ट्रव्यापी कार्यक्रम `स्पीक अप इंडिया` के तहत लोगों के समक्ष सोशल मीडिया पर लाइव होते हुए जाखड़ ने कहा कि देश के सबसे सम्मानीय पद पर बैठकर प्रधानमंत्री नरेंद्र मोदी गरीब लोगों को भूल चुके हैं। 
हरियाणा के गुड़गांव से बिहार के दरभंगा तक साइकल पर अपने पिता को लेकर जाने वाली नन्ही बच्ची का उदाहरण देकर प्रवासी मजदूरों का दर्द बयां करते हुए जाखड़ ने कहा कि कांग्रेस पार्टी उक्त बच्ची जैसे लाखों पीड़ित प्रवासियों की मदद करने के लिए सरकार की नालायकी को दिखाने के लिए आने वाले सामान्य दिनों में इसी ट्रैक पर पदयात्रा करेगी। 
उन्होंने कहा कि पूरे भारत में कांग्रेस परिवार प्रवासी मजदूरों की मदद को हर हाल में जारी रखेगी। जाखड़ ने कहा कि प्रवासी मजदूरों को जिस तरह से केंद्र सरकार ने परेशान किया है, ऐसा जुर्म कभी माफ नहीं किया जा सकता, क्योंकि जिस बच्ची ने अपने पिता को गुरुग्राम से दरभंगा तक पहुंचाया था। उस घटना ने पूरे देश को शर्मसार कर दिया है। 
