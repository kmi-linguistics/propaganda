105 वर्ष पूर्व जर्मनी के एक समाजवादी द्वारा प्रारंभ किया गया पर्व ‘नारी दिवस’ लगभग 40 वर्षों से पुरे विश्व में महिलाओं को बराबरी का हक दिलवाने के लिए मनाया जाता है। आज महिला सशक्तिकरण के ‘जुमले’ के इस युग में, क्या ये पर्व अपना धैय्य पूरा कर चुका है? या ये कैलेंडर का एक और पाश्चात्य त्यौहार बन कर रह गया है जिसका प्रयोग सिर्फ बाजारीकरण को बढ़ावा देने के लिए हुआ है। साल में बस एक दिन सुनिश्चित कर देना, ये दर्शाने के लिए की नारी का हमारे जीवन में कितना महत्व है इस दिन के होने के ध्येय को ही नकार देता है। यदि आज के युग में भी हमें नारी की महत्ता को याद करने के लिए एक विशेष दिन की आवश्यकता है तो ये नारी सश्क्तिकरण के विफल होने का प्रमाण है। समाज का 50% हिस्सा होने के बाद भी यदि नारी को धन्यवाद बोलने के लिए हमें किसी एक दिन का इंतज़ार करना पड़े तो समझो समाज की सोच में ही कुछ गड़बड़ है। उग्रनारीवाद ने समाज में व्याप्त पितृसत्ता को अपना सबसे बड़ा दुश्मन मान लिया। उग्रनारीवाद ने पुरुष के साथ बीते अप्रिय संबंधो को इतना चिन्हांकित किया की पुरुष के साथ साँझा किये मधुर संबंधो को वो भूल ही गये। एक ओर जहाँ नारीवादियों ने पुरुषो को अपना दुश्मन मान लिया वहीं दूसरी ओर उन्होंने पुरुषों जैसा बनने का अपना संघर्ष जारी रखा। वो ये भूल गयी की अगर नारी को अपने अधिकारों के लिए पुरषों के जैसा बनने की आवश्यकता महसूस हो रही है तो नारीवाद एक बार फिर से विफल हो गया। भारतीय सोच की नारीवादी लेखिका मधु किश्वर ने कहा है की पाश्चात्य नारीवाद भारत में कामयाब नहीं हो सकता। पाश्चात्य नारीवादी महिलाएँ जहाँ माँ बनने को अपने करियर की बाधा मानती हैं वहीँ भारतीय महिलाएँ इसे अपनी शक्ति का साधन मानती हैं। पाश्चात्य नारीवाद का तर्क कि महिला पुरषों के बराबर है का अर्थ है की 1 + 1 = 2, यानि के एक पुरुष और एक महिला मिलकर दो व्यक्ति होते हैं। जबकि हिन्दू दर्शनशास्त्र कहता है की जब एक पुरुष और एक महिला मिल जाते हैं तब जाकर समाज की एक इकाई पूर्ण होती है। शिव का अर्धनारीश्वर रूप इसी सनातन सोच को दर्शाता है। आज महिला दिवस पर अपनी माँ, बेटी, बहन को ये ना बताएं के वो आपके जीवन में कितना महत्व रखती हैं बल्कि बताएं की वो और आप परस्पर अनन्य (mutually exclusive) हैं।
