श्रीजगत प्रकाश नड्डा भारतीय जनता पार्टी के नए राष्ट्रीय अध्यक्ष के रूप में निर्विरोध निर्वाचित हुए हैं। श्री जगत प्रकाश नड्डा भाजपा की उस स्वर्णिम परंपरा का प्रतिनिधित्व करते हैं जिसमें एक कार्यकर्ता की यात्रा उसे पार्टी के सर्वोच्च दायित्व तक ले जाती है। पार्टी के नवनिर्वाचित राष्ट्रीय अध्यक्ष ने संगठन के अनेक महत्वपूर्ण दायित्वों का कुशलतापूर्वक निर्वहन किया है तथा संगठन में लंबे समय तक कार्य करते हुए हर कार्यकर्ता की प्रेरणा के रूप में उभरे हैं। इसमें कोई संदेह नहीं कि आने वाले समय में श्री जगत प्रकाश नड्डा के नेतृत्व में पार्टी अपनी गौरवशाली यात्रा को और अधिक मजबूती से आगे बढ़ाएगी।

भारतीय जनता पार्टी का लोकतंत्र पर अटूट विश्वास है तथा पार्टी आंतरिक लोकतंत्र की परंपरा का निरंतर पालन करती आयी है। अपने सिद्धांतों के लिए प्रतिबद्धता तथा अपनी विशिष्ट विचारधारा एवं दर्शन के लिए जानी जाने वाली भाजपा ने एक लंबी यात्रा पूरी की है। पार्टी ने अपने स्थापना के दिनों से आज तक अपनी इन्हीं विशेषताओं के कारण अपना लगातार विस्तार किया है तथा भारतीय राजनैतिक परिदृश्य में अपनी जड़ों को मजबूत किया है। लोकतंत्र पर अटूट विश्वास के कारण ही भाजपा एक भविष्योन्मुखी गतिशील राजनैतिक दल के रूप में स्थापित हुई है, जिसमें नए-नए विचार एवं नेतृत्व के लिए समुचित स्थान है।

विचारधारा पर आधारित यह पार्टी जिसका अपने कार्यकर्ताओं पर विश्वास है तथा जो अपने सिद्धांतों एवं लक्ष्यों से कोई समझौता नहीं करती, अपने आंतरिक लोकतंत्र के लिए भी उतनी ही प्रतिबद्ध है। इस बार फिर राष्ट्रीय अध्यक्ष के चुनाव से पूर्व व्यापक सदस्यता अभियान चलाया गया जिससे भाजपा और भी अधिक बड़ी बन गई। 11 करोड़ सदस्यों की पार्टी से बड़ी बनकर अब 17 करोड़ से भी अधिक सदस्यों की पार्टी बन गई है। भाजपा ने सदस्यता अभियान के बाद ‘सक्रिय सदस्य’ बनाने की प्रक्रिया को भी पूरा किया है। यह जानकर किसी को भी आश्चर्य होगा कि संगठन के अंदर एक बहुत ही व्यापक चुनाव की प्रक्रिया संपन्न हुई है जिसके अंतर्गत 75 प्रतिशत बूथ समितियों का गठन, 50 प्रतिशत मंडल अध्यक्षों का चुनाव, 60 प्रतिशत जिलाध्यक्षों का चुनाव एवं 21 प्रदेशों में प्रदेश अध्यक्षों का चुनाव पूर्ण हो चुका है। इसके अलावा राष्ट्रीय कार्य परिषद् के सदस्यों का भी चुनाव हुआ है। इतना विशाल एवं व्यापक चुनावी प्रक्रिया किसी और दल में सोचा भी नहीं जा सकता और यही कारण है कि भाजपा का विस्तार इतनी तेज गति से हो रहा है।

गत साढ़े पांच वर्ष भाजपा के लिये बहुत ही महत्वपूर्ण रहे। श्री अमित शाह की अध्यक्षता में भाजपा ने न केवल अनेक चुनावी सफलताएं प्राप्त की, बल्कि संगठन का भी व्यापक विस्तार एवं सुदृढ़ीकरण हुआ। 2014 के चुनावों में विजय के पश्चात् जब श्री राजनाथ सिंह से राष्ट्रीय अध्यक्ष का दायित्व श्री अमित शाह को प्राप्त हुआ, उन्होंने भाजपा को विश्व की सबसे बड़ी राजनैतिक पार्टी बनाने का संकल्प लिया। श्री अमित शाह के नेतृत्व में लाखों कार्यकर्ताओं के दिन-रात कड़ी मेहनत के फलस्वरूप यह संकल्प पूर्ण हुआ और भाजपा विश्व की सबसे बड़ी राजनैतिक पार्टी बन गई। इसके बाद ‘महासंपर्क अभियान’ एवं ‘प्रशिक्षण महाभियान’ को सफलतापूर्वक चलाया गया।

संगठन में ‘विभाग’ एवं ‘प्रकल्प’ का गठन कर संगठनात्मक कार्यप्रणाली को और भी अधिक सशक्त बनाया गया। पार्टी ने अपना आधार उन प्रदेश में भी विस्तारित किया जो भाजपा के लिए असंभव माने जाते थे। असम, त्रिपुरा, मणिपुर एवं अरुणाचल प्रदेश में भाजपा की जबरदस्त जीत से देश का राजनैतिक इतिहास ही बदल गया है। इसके अलावा, देश के हर भाग में भाजपा ने अपनी मजबूत स्थिति दर्ज की और जिन क्षेत्रों में संगठनात्मक रूप से कमजोर मानी जाती थी, वहां एक महत्वपूर्ण राजनैतिक शक्ति के रूप में उभरी है। श्री अमित शाह की दूरदर्शी एवं संकल्पशक्ति से युक्त नेतृत्व में भाजपा ने अनेक उपलब्धियां अपनी झोली में डाल ली है।

भारतीय जनता पार्टी एक विशिष्ट राजनैतिक दल तो है ही, साथ ही भारतीय लोकतंत्र के लिए एक बहुमूल्य सौगात भी है। भाजपा की नींव रखने वाले दूरद्रष्टाओं को पता था कि यदि भारत में लोकतंत्र को सफल बनाना है तब इसके लिए एक ऐसी राजनैतिक पार्टी आवश्यक है, जिसमें आंतरिक लोकतंत्र जीवंत हो। आज जबकि अधिकतर राजनैतिक दल वंशवाद-परिवारवाद की भेंट चढ़ चुके हैं, भाजपा ऐसी राजनैतिक पार्टी है जो लोकतंत्र के लिए पूर्ण रूप से प्रतिबद्ध है। यह कार्यकर्ताओं की पार्टी है जो सिद्धांतों के प्रति समर्पित है। जैसाकि निवर्तमान राष्ट्रीय अध्यक्ष श्री अमित शाह ने कहा कि पार्टी को अभी और भी कई शिखर प्राप्त करने हैं, प्रधानमंत्री श्री नरेन्द्र मोदी के शब्दों में यह कहा जा सकता है कि नए भाजपा राष्ट्रीय अध्यक्ष श्री जगत प्रकाश नड्डा के नेतृत्व में आने वाले दिनों में भाजपा नई ऊंचाइयों को छुएगी। 
