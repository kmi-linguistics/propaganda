चडीगढ़ निगम चुनावों में भाजपा को मिली शानदार सफलता पर भारतीय जनता पार्टी के राष्ट्रीय अध्यक्ष श्री अमित शाह ने चंडीगढ़ की जनता, भाजपा कार्यकर्ताओं तथा संगठन पदाधिकारियों को बधाई दी और कहा कि डिमोनेटाईजेशन के फैसले के बाद संपन्न हुए हर चुनावों में देश की जनता ने प्रधानमंत्री जी के फैसले पर मुहर लगाने का काम किया है।

श्री शाह ने कहा कि प्रधानमंत्री श्री नरेन्द्र मोदी के नेतृत्व में केंद्र की भारतीय जनता पार्टी सरकार की विकासोन्मुखी नीतियों का जनता ने हृदय से समर्थन किया है। उन्होंने कहा कि डिमोनेटाईजेशन के फैसले के बाद संपन्न हुए राजस्थान, गुजरात और महाराष्ट्र के स्थानीय निकाय के चुनावों और विधान सभा एवं लोक-सभा उप-चुनावों के परिणाम से यह स्पष्ट हो गया है कि विपक्ष डिमोनेटाईजेशन के फैसले का राजनीतिकरण करना चाहती है, इस पर राजनीति कर रही है।

भाजपा अध्यक्ष ने कहा कि डिमोनेटाईजेशन के फैसले के बाद देश के अलग-अलग हिस्सों में हुए सभी चुनावों में देश की जनता ने विपक्ष को यह अच्छे से समझाया है कि जनता का मूड क्या है और राजनीति की दिशा क्या है। उन्होंने कहा कि चंडीगढ़ में भारतीय जनता पार्टी की अभूतपूर्व विजय, प्रधानमंत्री श्री नरेन्द्र मोदीजी के विजन और भारतीय जनता पार्टी की ‘पॉलिटिक्स ऑफ़ परफॉरमेंस’ की नीति में देश की जनता की अटूट आस्था और विश्वास का एक और उदाहरण है।

उन्होंने कहा कि देश के सभी हिस्से में जहां-जहां भी डिमोनेटाईजेशन के फैसले के बाद चुनाव हुए हैं और जनता ने भाजपा को प्रचंड विजय दिलाते हुए प्रधानमंत्री के फैसले पर जो मुहर लगाई है, मैं इसके लिए एक बार फिर से उन्हें धन्यवाद देता हूँ और भारतीय जनता पार्टी के कार्यकर्ताओं को भी बहुत-बहुत शुभकामनाएं देता हूँ।
