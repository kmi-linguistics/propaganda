भारतीय जनता पार्टी के राष्ट्रीय अध्यक्ष श्री अमित शाह ने 23 जनवरी को वास्को और मडगांव (गोवा) में आयोजित विशाल जन-सभाओं को संबोधित किया और राज्य की जनता से गोवा को एक मॉडल स्टेट बनाने के लिए प्रदेश में एक बार फिर से भारतीय जनता पार्टी की दो-तिहाई बहुमत की सरकार बनाने की अपील की।
भाजपा अध्यक्ष ने कहा कि कुछ लोग कह रहे हैं कि गोवा में चुनाव कांग्रेस और भाजपा के बीच है तो कुछ लोग अन्य बातें कर रहे हैं लेकिन मेरी नजर में गोवा चुनाव दो पार्टियों के बीच चुनाव नहीं बल्कि यह चुनाव स्थिरता व विकास के लिए है। उन्होंने कहा कि यदि गोवा में भारतीय जनता पार्टी की सरकार बनती है तो राज्य में स्थिरता एवं विकास आयेगा लेकिन यदि कांग्रेस एंड कंपनी की सरकार बनती है तो हर तरफ भ्रष्टाचार ही भ्रष्टाचार होगा। उन्होंने कहा कि गोवा की जनता को ट्रांसपेरेंसी एवं करप्शन के बीच में चुनाव करना है। उन्होंने कहा कि गोवा की जनता कांग्रेस एंड कंपनी को चुनने की भूल कभी नहीं करेगी।
उन्होंने कहा कि कांग्रेस ने गोवा के विकास को ठप्प कर दिया था। उन्होंने कहा कि गोवा के युवाओं के रोजगार का मुख्य साधन माइनिंग इंडस्ट्री है जिसे ख़त्म करने का पाप कांग्रेस ने किया। उन्होंने कहा कि केंद्र में भारतीय जनता पार्टी की सरकार आने के एक ही साल में धीरे-धीरे माइनिंग इंडस्ट्री को फिर से शुरू कर राज्य के युवाओं को रोजगार देने का काम भाजपा ने किया। उन्होंने कहा कि कांग्रेस के नेता जब गोवा की जनता से वोट मांगने आयें तो राज्य की जनता उनसे अरबों-खरबों की माइनिंग करप्शन के पाप पर जवाब जरूर मांगे। उन्होंने कहा लुई बर्गर घोटाले में चार्जशीट फ़ाइल हो रही है, इसमें कई कांग्रेस नेताओं के नाम हैं, कांग्रेस को इस पर भी जवाब देना चाहिए।
भाजपा अध्यक्ष ने कहा कि कांग्रेस और भ्रष्टाचार एक दूसरे के पर्याय बन चुके हैं, जहां कांग्रेस है, वहां करप्शन है और जहां भारतीय जनता पार्टी है वहां विकास – यही दोनों पार्टियों का चरित्र है। उन्होंने कहा कि कांग्रेस भ्रष्टाचार और अस्थिरता की जनक है। उन्होंने कहा कि गोवा के विकास का मुख्य कारण राज्य की जनता द्वारा बहुत समय बाद भाजपा को दिया गया पूर्ण बहुमत है।
श्री शाह ने कहा कि मोदी सरकार ने देश के विकास के लिए कई काम किये हैं, लेकिन सबसे अच्छा काम पर्रिकर जी के डिपार्टमेंट ने किया है। उन्होंने कहा कि यूपीए के शासन में देश की सीमाएं सुरक्षित नहीं थी, हमारे जवान सुरक्षित नहीं थे, उन्हें अपमानित किया जाता था। उन्होंने कहा कि उरी हमले में कायराना तरीके से हमारे सोये हुए जवानों को शहीद कर दिया गया, लेकिन इस बार केंद्र में कांग्रेस नहीं बल्कि भाजपा की सरकार थी जिसके प्रधानमंत्री नरेन्द्र भाई मोदी और रक्षा मंत्री मनोहर पर्रिकर जी हैं। उन्होंने कहा कि प्रधानमंत्री श्री नरेन्द्र मोदी जी की दृढ़ राजनीतिक इच्छाशक्ति और सेना के वीर जवानों के शौर्य के फलस्वरूप पाकिस्तान की सीमा में घुसकर सर्जिकल स्ट्राइक करके आतंकवादियों का सफाया किया गया – यह परिचय है मोदी सरकार का।
भाजपा अध्यक्ष ने कहा कि गोवा की जनता को यह तय करना है कि गोवा में अस्थिरता, बेरोजगारी, करप्शन लाना है या फिर विकास और स्थिरता। उन्होंने कहा कि यदि गोवा को विकास के क्षेत्र में आगे ले कर जाना है, गोवा को एक मॉडल स्टेट बनाना है, तो मैं आज इस मंच से गोवा की जनता से अपील करना चाहता हूं कि इस बार गोवा की जनता साधारण बहुमत नहीं, भाजपा को दो-तिहाई बहुमत से सरकार बनाने का मौक़ा दें, हम गोवा को एक मॉडल स्टेट बनाकर दुनिया के सामने प्रस्तुत करेंगे।

