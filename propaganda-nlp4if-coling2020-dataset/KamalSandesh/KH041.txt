भाजपा को अभी तक 30 में से 8 जिलों में पूर्ण बहुमत

हाल ही में पांच चरणों में संपन्न हुए ओडिशा जिला पंचायत चुनावों में भाजपा ने शानदार प्रदर्शन किया। अभी तक प्राप्त चुनाव परिणामों के अनुसार भाजपा ने 30 में से 8 जिलों में पूर्ण बहुमत के साथ विजय प्राप्त की, जबकि सत्ताधारी बीजू जनता दल जिसे पिछली बार 30 में से 28 जिला परिषदों पर काबिज थी, इस बार वह घट कर 16 पर आ गई। गौरतलब है कि ओडिशा में पिछली बार 30 जिला परिषद में से एक भी जिला परिषद में भाजपा नहीं थी।

मल्कानगिरि, कालाहांडी, मयूरभंज, बरगढ़ जैसे सभी पिछड़े और आदिवासी जिलों में भारतीय जनता पार्टी को अभूतपूर्व जीत हासिल हुई है। मल्कानगिरि में जहां भाजपा को 13 में से 10 सीटें प्राप्त हुई हैं, वहीं कालाहांडी में 36 में 34, बलांगिर में 36 में 24 और मयूरभंज जहां 50% से अधिक आबादी आदिवासी हैं, वहां 56 में से 49 सीटों पर भारतीय जनता पार्टी विजयी हुई। इस ऐतिहासिक जीत पर प्रधानमंत्री श्री नरेन्द्र मोदी ने ओडिशा की जनता के प्रति अपना आभार प्रकट किया और विकास यात्रा में साथ देने के लिए उनको धन्यवाद दिया। कांग्रेस का तो ओडिशा से पूर्णतया सफाया हो गया, उसे केवल एक जिला परिषद में जीत हासिल हुई। ओडिशा के इतिहास में कांग्रेस की शायद इससे बुरी दुर्गति पहले कभी हुई होगी।

भारतीय जनता पार्टी के वरिष्ठ नेता श्री धर्मेन्द्र प्रधान ने कहा कि ओडिशा का 80% इलाका ग्रामीण क्षेत्र का है, ऐसे में राज्य के स्थानीय निकाय के चुनावों में भारतीय जनता पार्टी को जो अभूतपूर्व जनसमर्थन मिला है, उसका श्रेय प्रधानमंत्री श्री नरेन्द्र मोदी जी के नेतृत्व में केंद्र में चल रही भाजपा की लोक-कल्याणकारी सरकार की नीतियों को जाता है।

श्री प्रधान ने कहा कि राहुल गांधी देश भर घूम-घूम कर यह कहते-फिरते हैं कि प्रधानमंत्री श्री नरेन्द्र मोदी जी गरीब विरोधी हैं, उन्हें गरीबों की कोई चिंता नहीं है लेकिन तथ्य कुछ और ही है। उन्होंने कहा कि 2008 में राहुल गांधी ओडिशा के कालाहांडी आये थे और उन्होंने वहां के लोगों से वादा किया था कि मैं दिल्ली में आपका सिपाही बनूंगा, 2009 के लोक सभा चुनाव में कांग्रेस के प्रत्याशी को जीत भी मिली थी, 10 सालों तक केंद्र में कांग्रेस की सरकार रही, लेकिन कालाहांडी से भी कांग्रेस का सूपड़ा साफ़ हो गया है। उन्होंने कहा कि कालाहांडी की कुल 36 सीटों में से 34 सीटों पर भारतीय जनता पार्टी को विजय श्री हासिल हुई है, इसी तरह बरगढ़ जिले में भी राहुल गांधी ने सितम्बर, 2015 में दौरा किया था और किसानों की समस्या की बात की थी लेकिन इस जिले में कांग्रेस को कोई सीट प्राप्त नहीं हुई, जबकि भारतीय जनता पार्टी को 34 में से 26 सीटों पर जीत हासिल हुई है।

श्री प्रधान ने कहा कि डिमोनेटाईजेशन के बाद देश के अलग-अलग हिस्सों में हुए सभी चुनावों में भारतीय जनता पार्टी को शानदार सफलता प्राप्त हुई है। उन्होंने कहा कि डिमोनेटाईजेशन के बाद देश की राजनीति में परिवर्तन आया है, हालांकि कुछ लोगों ने देश में डर और आतंक पैदा करने की कोशिश की लेकिन देश की सामान्य जनता विशेषकर देश के गरीब लोग प्रधानमंत्री श्री नरेन्द्र मोदी और भारतीय जनता पार्टी के साथ चट्टान की तरह खड़े रहे। मैं इसके लिए देश के जनसामान्य के प्रति अपना हार्दिक आभार प्रकट करता हूं।

उन्होंने कहा कि ओडिशा के जिला परिषद चुनाव में भाजपा की विजय इस बात को प्रमाणित करती हैं कि 8 नवंबर, 2016 के बाद देश के गरीबों की आस्था एवं विश्वास प्रधानमंत्री जी और केंद्र की भारतीय जनता पार्टी के प्रति बढ़ा है। उन्होंने कहा कि ओडिशा की जनता ने काले-धन की लड़ाई में प्रधानमंत्री श्री नरेन्द्र मोदी जी का तहे-दिल से समर्थन किया है, इतना ही नहीं ओडिशा में नक्सल प्रभावित जिलों में कई नक्सल गुटों ने डिमोनेटाईजेशन के बाद आत्मसमर्पण कर दिया और हिंसा में कमी आई है।

उन्होंने आशा व्यक्त की कि जिस तरह राजस्थान, मध्य प्रदेश, चंडीगढ़, गुजरात, महाराष्ट्र और ओडिशा के जनसामान्य ने अभूतपूर्व समर्थन देकर प्रधानमंत्री श्री नरेन्द्र मोदी जी के जनहित के फैसलों का स्वागत किया है और उत्तर प्रदेश के विधान सभा चुनाव में हुए चार फेजों में भाजपा को जनता का अपार समर्थन मिला है, बाकी बचे तीन फेजों में भी इसी तरह उत्तर प्रदेश की जनता अपना प्यार और आशीर्वाद देकर राज्य में भारतीय जनता पार्टी की पूर्ण बहुमत की सरकार बनायेगी।

ओडिशा की जनता काे धन्यवाद: नरेंद्र मोदी

प्रधानमंत्री श्री नरेंद्र मोदी ने पंचायत चुनावों में भाजपा में भरोसा दिखाने पर ओडिशा की जनता का धन्यवाद दिया। उन्होंने कहा कि मैं ओडिशा पंचायत चुनावों में भाजपा में भरोसा और पार्टी को अभूतपूर्व समर्थन देने के लिए राज्य की जनता को धन्यवाद देता हूं। साथ ही उन्होंने ओडिशा भाजपा कार्यकर्ताओं के कठोर परिश्रम पर उन्हें बधाई दी।

पार्टी कार्यकर्ताओं को बधाई: अमित शाह

भाजपा राष्ट्रीय अध्यक्ष श्री अमित शाह ने ओडिशा पंचायत चुनावों में भाजपा की जीत पर पार्टी कार्यकर्ताओं को बधाई दी। उन्होंने ट्वीट कर कहा, “मैं पार्टी कार्यकर्ताओं को बधाई देता हूं और ओडिशा की पंचायत चुनावों में पार्टी की अभूतपूर्व सफलता के लिए प्रदेश के लोगों को धन्यवाद ज्ञापित करता हूं।”

भाजपा की सशक्त उपस्थिति: धर्मेंद्र प्रधान

केंद्रीय मंत्री एवं भाजपा के वरिष्ठ नेता श्री धर्मेंद्र प्रधान ने पंचायत चुनावों में भाजपा की अभूतपूर्व जीत के लिए ओडिशा के लोगों के प्रति कृतज्ञता व्यक्त की। उन्होंने कहा कि जिस तरह से पूरे देश की जनता ने प्रधानमंत्री जी के जनहित के फैसलों को अपना पूर्ण समर्थन दिया है और इसमें अपनी आस्था व्यक्त की है, उसी तरह से ओडिशा की जनता ने भी इस समर्थन को आगे बढ़ाने का काम किया है। श्री प्रधान ने कहा कि समाज के सभी तबक़ों खासकर गरीब, आदिवासी और पिछड़े तबके के लोगों को प्रधानमंत्री श्री नरेन्द्र मोदी के रूप में आशा की एक नई किरण दिखाई दे रही है और उसी का परिणाम है कि ओडिशा में भारतीय जनता पार्टी जहां अभी तक कुछ-एक इलाके तक ही सीमित रहती थी, आज वह ओडिशा के 30 जिलों में से एक को छोड़ कर हर जिले में अपनी सशक्त उपस्थिति दर्ज कर अपने आप को प्रतिष्ठित करने में कामयाब हुई है।
