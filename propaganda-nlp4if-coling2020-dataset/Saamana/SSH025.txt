ड्रैगन चीन धीरे-धीरे नेपाल को अपने चंगुल में फंसाता जा रहा है। इसी साजिश के तहत नेपाल के पीएम ओली ने हिंदुस्थान विरोधी रुख अपना रखा है। वहीं, दूसरी तरफ चीन, नेपाल की जमीन हड़पने में लगा हुआ है। आश्चर्य है कि जिस नेपाली पत्रकार ने चीन की इस जमीन हड़पनेवाली साजिश का खुलासा किया था, उस वरिष्ठ पत्रकार का मर्डर कर दिया गया है। इस वरिष्ठ पत्रकार का नाम बलराम बानियां है और इनकी संदेहात्मक मौत को लेकर कई सवाल उठ रहे हैं।
नेपाल के सबसे बड़े मीडिया घराना कान्तिपुर में पिछले तीन दशक से वरिष्ठ पत्रकार रहे बानियां का शव मंगलवार को काठमांडू से करीब २०० किमी दूर हेटौडा के पास बरामद किया गया था। उनकी आखिरी रिपोर्ट चीन की ओर से नेपाल की भूमि पर कब्जा जमाने को लेकर थी। नेपाल के विभिन्न पत्रकार संगठनों ने नेपाल सरकार से बलराम बानियां की संदेहास्पद मौत की निष्पक्ष जांच की मांग की है। गत २४ जून को बलराम बानियां ने कान्तिपुर में एक खबर छापी थी जिसमें नेपाल के उत्त्तरी सीमा के कई स्थानों पर चीन की ओर से अवैध कब्जा किए जाने की बात का जिक्र था। इसमें बाकायदा कुछ तथ्य और प्रमाण भी जुटाए गए थे जिसके आधार पर यह खबर कान्तिपुर के प्रâंट पेज पर छपी थी। नेपाल के सबसे लोकप्रिय और सबसे अधिक बिकने वाले अखबार में चीन के खिलाफ ऐसी खबर छपने से काठमांडू में हंगामा मचना स्वाभाविक था। यह खबर ऐसे समय नेपाली मीडिया में प्रकाशित हुई थी जब नेपाल सरकार, नेपाल की ब्यूरोक्रेसी और अधिकांश मीडिया चीन के प्रभाव में थे और नेपाल, भारत पर अपनी जमीन कब्जा करने का आरोप लगा रहा था। इस खबर को लेकर संसद में भी खूब हंगामा हुआ और नेपाल के विदेश मंत्री प्रदीप ज्ञवाली को नेपाली संसद के ऊपरी सदन में सफाई देनी पड़ गई थी। उस समय ज्ञवाली ने कहा कि नेपाल के एक इंच भूमि पर भी चीन का कब्जा नहीं है और यह नेपाल चीन संबंध को बिगाड़ने की मीडिया की चाल थी। इतना ही नहीं, विदेश मंत्री ज्ञवाली ने यहां तक कहा कि चीन के द्वारा जिस गांव पर चीन का कब्जा होने की बात उल्लेख है, उस गांव के लोग अपने मन से चीन में विलय हुए हैं। मंत्री के इस बयान की विपक्षी दलों ने जमकर आलोचना की थी। कान्तिपुर में खबर प्रकाशित होने के बाद चीन भी खासा नाराज हुआ। चीन ने अखबार के मैनेजमेंट पर इतना दबाब दिया कि इस खबर को ना सिर्फ ऑनलाइन से हटाना पद गया बल्कि उसके अगले ही दिन अखबार के संपादक ने माफी मांगते हुए अपने ही अखबार के खबर को रिपोर्टर की गलत नीयत के कारण खबर प्रकाशित करने की बात कही। इसके साथ ही चीन के विरोध में खबर लिखनेवाले पत्रकार बलराम बानियां को कारण बताओ नोटिस जारी करते हुए उन्हें एक महीने की छुट्टी पर भेज दिया गया। अपनी मौत से ठीक पहले पत्रकार बलराम बानियां ने एक पत्रकार से आखिरी बातचीत में कहा कि उनके दफ्तर ने उन्हें बहुत ही अपमानित किया, उनकी सही खबर को गलत साबित कर दिया। वो काफी तनाव में दिख रहे थे।
