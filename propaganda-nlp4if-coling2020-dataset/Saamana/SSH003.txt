महाराष्ट्र व मुंबई के सबसे लोकप्रिय त्योहार गणेशोत्सव में बस चंद दिन ही बाकी रह गए हैं। मुंबई और महाराष्ट्र में कोविड-१९ की वजह से इस साल गणेश उत्सव सीमित रूप में मनाने के निर्देश दिए गए हैं। मोदक बप्पा का सबसे प्रिय भोग है। ऐसा पहली बार है कि मोदक खरीदने के लिए दुकानों में खरीदारों की भीड़ नहीं दिखाई दे रही है।
कोरोना वायरस की वजह से दुनिया के कई देशों को लॉकडाउन में रहना पड़ा। हिंदुस्थान में २५ मार्च से लॉकडाउन लगा था और मई से इस लॉकडाउन में थोड़ी राहत मिलने लगी। इस बीच ईद, रक्षाबंधन, हरियाली तीज जैसे त्योहार निकल गए, जिसे लोगों को घरों में रहकर मनाना पड़ा है। कोरोना ने लोगों को मानसिक, शारीरिक और वित्तीय तौर पर काफी सताया है। अब गणेशोत्सव का आगमन हो रहा है। मगर मोदक बाजार ठंडा है। मुंबई और पुणे में मोदक बनानेवालों का कहना है कि कोविड-१९ की वजह से उनका व्यापार बुरी तरह प्रभावित हुआ है। इस बार गणेश चतुर्थी के लिए उनके पास मोदक का कोई
ऑर्डर नहीं आया है।
मिठाई व्यापारियों का कहना है कि इस समय हमारे पास कोई बुकिंग नहीं है। हमारी आय इस त्योहार या पर्व पर सबसे ज्यादा निर्भर होती है और अब तक कोरोना की वजह से लोग घर से बाहर नहीं निकल रहे हैं। इस साल २२ अगस्त को गणेश चतुर्थी है। व्यापारी बताते हैं कि कोरोना संकट के कारण मोदक के लिए अन्य राज्यों से आनेवाले मावा की भी किल्लत है। ऐसे में इस बार यह व्यवसाय संकट के दौर से गुजर रहा है।
