

यूपी के भदोही जिले के ज्ञानपुर से बाहुबली विधायक विजय मिश्रा को एमपी में आगर पुलिस ने गिरफ्तार किया है। विधायक के साथ उनके कुछ गुर्गों को भी हिरासत में लिया गया है। उज्जैन रेंज के आईजी राकेश गुप्ता ने इसकी पुष्टि की है। हालांकि पुलिस के अधिकारी इसे लेकर कुछ भी बात करने को तैयार नहीं थे। पुलिस इनसे गुप्त स्थान पर पूछताछ कर रही है। आगर जिले के तनोड़िया से विधायक, कार ड्राइवर और २ लोगों को गिरफ्तार किया गया है।
ज्ञानपुर विधायक विजय मिश्रा पर ७३ के करीब मामले दर्ज हैं। जानकारी के अनुसार यूपी पुलिस की सूचना पर एमपी पुलिस ने विजय मिश्रा को गिरफ्तार किया है। कोतवाली पुलिस उनसे गुप्त स्थान पर पूछताछ कर रही है। विजय मिश्रा ८ अगस्त से फरार चल रहे थे। जानकारी के अनुसार विधायक विजय मिश्रा, उनकी पत्नी और बेटे पर एक रिश्तेदार ने ही मामला दर्ज करवाया था। विजय मिश्रा निषाद पार्टी से चुनाव जीते हैं, वहीं यूपी पुलिस विधायक और उनके लोगों को लेने के लिए आगर आ सकती है। गौरतलब है कि कुछ दिन पहले यूपी का कुख्यात गैंगस्टर विकास दुबे भी उज्जैन से गिरफ्तार हुआ था। आगर भी उज्जैन से सटा हुआ जिला है।
दरअसल यूपी के भदोही जिले के ज्ञानपुर विधायक विजय मिश्रा पर ७ अगस्त को एक मुकदमा दर्ज हुआ था। विधायक के रिश्तेदार ने धनापुर गांव निवासी कृष्णमोहन तिवारी ने जबरन घर में रहने और वसीयत बनाकर उनकी संपत्ति अपने बेटे के नाम कराने के लिए दबाव बनाने के आरोप में विधायक, उनकी पत्नी एमएलसी रामलली मिश्रा और पुत्र विष्णु मिश्रा पर गोपीगंज थाने में मुकदमा दर्ज कराया था, वहीं भदोही के एसपी रामबदन सिंह ने उस वक्त कहा था कि तिवारी ने थाने में तहरीर देकर आरोप लगाया है कि विधायक उन्हें डरा-धमकाकर और बंधक बनाकर उनके धनापुर स्थित मकान में जबरन रहते हैं। साथ ही वसीयतनामा बनवाकर उनकी सारी संपत्ति अपने बेटे विष्णु मिश्रा के नाम करवाने के लिए दबाव बना रहे हैं, वहीं मुकदमा लिखानेवाले को पुलिस ने सुरक्षा भी दी है।

कांग्रेस ने गिरफ्तारी पर उठाया सवाल
एक निजी चैनल पर दी गई प्रतिक्रिया में वरिष्ठ कांग्रेस नेता प्रमोद तिवारी ने विधायक विजय मिश्रा के खिलाफ पुलिस सक्रियता की टाइमिंग पर सवाल उठाए। उन्होंने कहा कि मुकदमे वही है तो इधर महीने दो महीने से ही पुलिस इतनी सक्रिय क्यों हो गई? पहले क्यों चुप थी? तिवारी ने कहा कि २०१८ के इसी महीने में जब राज्यसभा चुनाव में वोट लेना था तो सरकार ने उनका दिल खोलकर स्वागत किया था। अब फिर वही महीना और राज्यसभा चुनाव हैं तो भाजपा विजय मिश्रा के खिलाफ कार्रवाई कर रही है। दूसरी ओर भाजपा प्रवक्ता आलोक अवस्थी ने अपनी प्रतिक्रिया में विधायक विजय मिश्रा को दुर्दांत अपराधी कहा है।

`विकास दुबे की तरह गाड़ी नहीं पलटनी चाहिए’
भदोही। भदोही के चर्चित विधायक विजय मिश्रा की गिरफ्तारी के बाद उनकी बेटी रीमा मिश्रा सामने आई हैं। रीमा ने कहा कि पुलिस मेरे पिता को सही सलामत कोर्ट तक लाए। विकास दुबे की तरह फेक एनकाउंटर नहीं होना चाहिए। उन्होंने आशंका जताई कि मेरे पिता के साथ कुछ भी हो सकता है। कहा कि इस बार गाड़ी नहीं पलटनी चाहिए। भदोही के ज्ञानपुर से विधायक विजय मिश्रा को शुक्रवार को एमपी में गिरफ्तार करने के कुछ देर बाद ही रीमा मिश्रा सामने आईं। रीमा ने बताया कि अपनी मां के लिए अग्रिम जमानत की याचिका कोर्ट में लगाई थी। इसी दौरान किसी ने बताया कि मेरे पिता को एमपी में गिरफ्तार कर लिया गया है।

