

हिंदुस्‍थान ने माना कि जम्मू-कश्मीर सीमा पर सीजफायर है लेकिन वे सब हरकतें पाकिस्तान की ओर से बंद नहीं की गई हैं, जिनके कारण राज्य में खून-खराबा हो रहा है। सेना कहती है कि अब पाकिस्तानी सेना एलओसी से एक-दो के दलों में आतंकवादियों को इस ओर धकेल रही है तो सेना के ही मुताबिक एलओसी के उस पार पाकिस्तानी सीमा चौकियों पर बड़े पैमाने पर आतंकवादियों को एकत्र करने का सिलसिला कभी रुका नहीं है। सेना कहती है कि इसके स्पष्ट मायने यही हैं कि पाकिस्तान सीजफायर के समाप्त होते ही आतंकवादियों को बड़ी संख्या में इस ओर धकेलने का प्रयास करेगा।
स्पष्ट शब्दों में कहें तो पाकिस्तानी सेना सीजफायर के मायने आतंकवादियों को खुल्लमखुल्ला तौर पर अपनी सीमा चौकियों पर एकत्र करने और उन्हें ट्रेनिंग देने के तौर पर ले रही है। इसका खुलासा सेना भी अब करने लगी है, जो एलओसी के पास पाकिस्तानी सीमा चौकियों पर कड़ी नजर रखे हुए है।
रक्षाधिकारियों के अनुसार सीजफायर के पहले ही दिन से एलओसी से सटी पाकिस्तानी सेना की अग्रिम सीमा चौकियों पर सादे कपड़ों में आनेवालों की तादाद बढ़ती जा रही है। ये सैनिक नहीं हैं बल्कि वे आतंकवादी हैं, जिन्हें इस ओर धकेलने के लिए एकत्र किया जा रहा है। सेना की उत्तरी कमान के मुख्यालय में तैनात सेनाधिकारियों की ओर से भी इसकी पुष्टि की जा चुकी है कि एलओसी के पार आतंकवादियों का जमावड़ा बढ़ता जा रहा है। फिलहाल वे इनकी सही संख्या बता पाने में तो सक्षम नहीं हैं लेकिन अंदाजन यह संख्या दस हजार के लगभग बताई जा रही है। ये सभी ८१४ किमी लंबी एलओसी के उस पार पाकिस्तानी सीमा चौकियों पर तैनात हैं।
इन्हीं अधिकारियों के बकौल, सिर्फ आतंकवादियों को सीमा चौकियों पर तैनात ही नहीं किया गया है बल्कि उन्हें ट्रेनिंग भी दी जा रही है और भारतीय सैनिकों की मजबूरी यह है कि जिस सीजफायर का लाभ उठाते हुए पाकिस्तानी सेना ऐसा कर रही है, वहीं सीजफायर भारतीय जवानों के लिए बाधा बन गया है। बताया तो यह भी जा रहा है कि इन अग्रिम सीमा चौकियों पर एकत्र किए गए आतंकवादियों में से कुछेक को एक-दो के दलों में भारतीय सीमा में प्रतिदिन धकेला जा रहा है। भारतीय सेना की कठिनाई यह है कि ऊबड़-खाबड़ और नदी-नालों से परिपूर्ण एलओसी पर आतंकवादियों के एक-दो के दलों को रोक पाना उसके लिए संभव नहीं है। रक्षाधिकारी कहते हैं कि चप्पे-चप्पे पर चाहे जवान तैनात कर लिए जाएं एक-दो आतंकवादी आर-पार आसानी से हो सकता है।

हथियारों का जखीरा बरामद
जम्मू। बाप रे! अगर कोई आतंकवाद के दौरान बरामद किए जानेवाले हथियारों और गोला-बारूद के आधिकारिक आंकड़ों के प्रति सुने तो यह शब्द अवश्य उसके मुंह से निकलेंगे। हथियार भी कितने कि सेना की एक कोर तैयार करने के उपरांत भी हथियार बच जाएं और अगर टनों के हिसाब से जाएं तो आतंकवादी अभी तक ३,००० टन के करीब गोला-बारूद कश्मीर में इस्तेमाल कर चुके हैं और इतना ही अभी उनके भंडारों में है। बरामद होनेवाले हथियारों की संख्या बीस या सौ के हिसाब से नहीं है बल्कि लाखों के हिसाब से है, तभी तो बरामद होनेवाले सामान में जहां एके-४७ रायफलों के ३० लाख राउंड हैं तो पिस्तौलों के राउंडों की संख्या १८ लाख है जबकि यूनिवर्सल मशीनगनों की गोलियों की संख्या २१ लाख है। हालांकि बरामद बंदूकों की संख्या हजारों में अवश्य है। सरकारी रिकॉर्ड के अनुसार ५० हजार एके-४७ राइफलें आतंकवादियों से ३२ सालों में बरामद हुई हैं, इसी अवधि में १८, ००० पिस्तौलें, ५,१८५ यूनिवर्सल मशीनगनें, १,१७५ एलएमजी और २,१२३ स्निपर राइफलें बरामद की गई हैं। सबसे रोचक बात इस अप्रत्यक्ष युद्ध की यह है कि १९८९ से आरंभ हुए इस अप्रत्यक्ष युद्ध को मनोवैज्ञानिक रूप से भी जीतने का प्रयास भी किया गया और उस मकसद के लिए कई टन छपी हुई सामग्री भी इस ओर धकेली गई, जिन्हें सुरक्षाबल बरामद करने में सफल हुए हैं।

