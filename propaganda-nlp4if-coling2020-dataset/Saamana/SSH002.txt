चीन ने अचानक अपनी सेना की उस गुप्त यूनिट को एक्टिवेट कर दिया है जो पूरी दुनिया में बदनाम है। ये वो गुप्त यूनिट है जो सामने या हथियारों से नहीं लड़ती बल्कि गुपचुप तरीके से कहीं से भी बैठ कर कहीं भी निशाना लगा देती है। चीन अब भारत को डिजिटल वार के जरिए नुकसान पहुंचाने की कोशिश कर रहा है। खबरों के मुताबिक चीनी सेना की गुप्त यूनिट ६१३९८ एक्टिव हो चुकी है। ये यूनिट चोरी-छिपे साइबर अटैक के लिए पूरी दुनिया में बदनाम है।

चीन की गुप्त यूनिट ६१३९८ से दुनिया के कई दिग्गज डरते हैं। भारत के खिलाफ उसने इस यूनिट को मैदान में उतारा है। चीन की इस यूनिट में कई शातिर हैकर्स और साइबर एक्सपर्ट काम करते हैं। ड्रैगन ने अपनी इस यूनिट को अब भारत के खिलाफ एक्टिव कर दिया है। साइबर जासूसी के लिए पूरी दुनिया में मशहूर ये यूनिट अब भारत के खिलाफ बड़ी साजिश को अंजाम दे रही है। सुरक्षा एजेंसियों से मिली जानकारी के मुताबिक पिछले कुछ महीनों में ऐसे कई मामले सामने आए हैं, जिनमें देश की अतिसंवेदनशील जानकारी को साइबर जासूसी के जरिए चीन जुटाने में लगा है। मौजूदा वक्त में डाटा चोरी किसी हथियार से कम नहीं है। ऐसे में चीन इस तरह के कामों पर खास ध्यान दे रहा है। इस काम को करने के लिए चीनी सेना की इस गुप्त यूनिट ६१३९८ का गठन किया गया। भारत के खिलाफ ये यूनिट काफी सक्रिय देखी जा रही है, जिसको लेकर देश की सुरक्षा एजेंसियां अलर्ट हैं। २०१४ में अमेरिका की जासूसी के मामले में चीन के ५ मिलिट्री अधिकारियों के खिलाफ केस दर्ज किया गया था। सभी पांचों चीनी अधिकारी यूनिट ६१३९८ से जुड़े हुए थे। अमेरिका की एजेंसियों का मानना है कि यूनिट ६१३९८ की तरह चीन के कई हैकर्स के जरिए दुनिया भर की जासूसी की जा रही है। हैकिंग के लिए चीन ने ऐसी कई यूनिट बना रखी हैं।

पिछले कुछ सालों में आइस बग, हिडेन लिंक, एपीटी-१२ से जुड़ी मैलवेयर टूल्स की मदद से साइबर जासूसी की घटनाएं सामने आई हैं। चीन के एक छोटे से जिले की एक १२ मंजिला बिल्डिंग से यह यूनिट काम करती है और दुनिया के अलग-अलग इलाकों में हैकिंग को अंजाम देती है। इस सीक्रेट यूनिट का पता एक अमेरिकी कंप्यूटर सिक्योरिटी फर्म ने लगाया था। उसने चीनी हैकर्स के बारे में एक रिसर्च की थी और उस बिल्डिंग का जिक्र रिसर्च में किया था। रिसर्च के अनुसार अमेरिका में हुए बहुत सारे साइबर हमलों की स्टडी की गई। हर बार साइबर अटैक करनेवाले का आईपी एड्रेस उसी बिल्डिंग के आस-पास का निकलता था। रिसर्च के मुताबिक साल २००६ से २०१३ के बीच अमेरिका में १४० बार साइबर हमले किए गए। हमले ज्यादा भी हो सकते हैं। लेकिन १४० मामले ऐसे थे जो पकड़ में आए। ऐसे में भारत को ही नहीं बल्कि पूरी दुनिया को चीन की इस गुप्त यूनिट से सावधान रहने की जरूरत है। भारत को खासकर अलर्ट रहने की जरूरत है। क्योंकि मौजूदा दौर में चीन के साथ भारत का सीमा विवाद चल रहा है। चीन हर उस कोशिश को अंजाम देने में लगा है, जिससे भारत को नुकसान हो।

