आम आदमी पार्टी(आप) के प्रदेश अध्यक्ष सुशील सिंह ने प्रदेश की नीतीश सरकार पर आरोप लगाया कि कोरोना महामारी से निपटने को लेकर जो भी दावे किए जा रहे हैं, वे सभी हवा हवाई हैं। प्रदेशअध्यक्ष सुशील सिंह ने कई कोरोना सेंटर के निरीक्षण में पाया कि जो सुविधाएं और राहत के आंकड़े बिहार सरकार की तरफ से जारी किए गए हैं, सिर्फ दिग्भ्रमित करने वाले हैं। निरीक्षण के दौरान उन्होंने एक क्वारंटाइन सेंटर पर पाया कि मरीजों को सोने के लिए एक बेड की भी व्यवस्था भी नहीं है। स्कूल में बने क्वारंटाइन सेंटर पर बेंचो को जोड़कर सोने की व्यवस्था की गई है। उन्होंने कहा कि अव्यवस्थित जगह पर खाना बन रहा है, तथा अत्यंत ही गंदे शौचालय की व्यवस्था है। सरकार की तरफ से जारी किए गए कोरोना के मरीजों के खाने के मेन्यू को पूरी तरह दरकिनार करते हुए सिर्फ खिचड़ी ही परोसी जा रही है। प्रदेश अध्यक्ष सुशील सिंह ने आरोप लगाया कि कोरोना महामारी के दौरान भी बिहार में भ्रष्टाचार की लूट मची हुई है, सभी ने कमाने का अलग-अलग जरिया तलाश लिया है। उन्होंने सारण जिले के मसरख प्रखंड के अंतर्गत एक कोरोना सेंटर का निरीक्षण के बाद कहा कि हद तो यह है कि सेंटर पर सेंटर इंचार्ज भी नदारद हैं। कुल 5लोगों की ड्यूटी है, जिसमें खाना बनाने वाले तथा सफाईकर्मी भी शामिल हैं। आश्चर्य की बात तो यह है कि जब कोरोना का संक्रमण कम था तब इस सेंटर पर चार व्यक्ति थे, और आज जब कोरोना प्रचंड रूप ले चुका है, तब इस सेंटर पर एक भी व्यक्ति नहीं है। तो यह है बिहार के क्वारंटाइन सेंटर की वास्तविकता।

उन्होंने ने कहा कि 'आम आदमी पार्टी' इसे गंभीरता से लेती है तथा सरकार से यह मांग करती है कि सभी सेंटरों की जांच कराकर वास्तविक रिपोर्ट जनता के समक्ष पेश करे। उन्होंने आरोप लगाया कि कुछ ऐसे भी क्वारंटाइन सेंटर हैं जहां दिन में लोग रजिस्टर पर दस्तखत करने चले आते हैं, और रात में अपने घरों में सोते हैं। यह तो कोरोना महामारी से निपटने को लेकर मजाक नहीं तो क्या है? 
