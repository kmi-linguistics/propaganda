बिहार में इन दिनों अपराधी बेखौफ हो गए हैं। लगातार हत्‍याओं से दहशत का माहौल है। बुधवार की सुबह भी दो हत्‍याओं के साथ हुई। अपराधियों ने जमुई में एक कपड़ा व्‍यवसायी तथा माेतिहारी में एक किसान की हत्‍या कर दी। इसके पहले मंगलवार को दिन-दहाड़े दो व्‍यवसायियों, एक जनता दल यूनाइटेड (जेडीयू) नेता तथा एक किन्‍नर सहित नौ लाेगों को भून डाला गया था। मंगलवार को हुई हत्‍याओं में बेगूसराय में गैंगवार में तीन लोगों की हत्‍या भी शामिल है। बीते 24 घंटे की बात करें तो बिहार एक दर्जन हत्‍याओं से दहल उठा है। मिली जानकारी के अनुसार बुधवार की सुबह जमुई में एक कपड़ा व्‍यवसायी टुनटुन साव की हत्‍या कर दी गई। व्‍यवसायी मंगलवार को नबीनगर स्थित अपने घर से लखीसराय के लिए निकला था कि लखीसासय-जमुई मार्ग पर उसकी हत्‍या कर दी गई। व्‍यवसायी का शव बुधवार को जमुई नगर थाना क्षेत्र स्थित सोनाय के पास मिला। बुधवार को मोतिहारी के मलाही थाना क्षेत्र स्थित भरवलिया में एक किसान की हत्‍या कर दी गई। हत्‍या के कारणों का खुलासा फिलहाल नहीं हो सका है। मोतिहारी में ही एक मां ने बेटे की हत्‍या कर दी। उधर, मंगलवार की शाम बेगूसराय के बछवाड़ा थाना क्षेत्र के चमथा बनकटुआ का इलाका गैंगवार में गोलीबारी सेदहल उठा। मंगलवार की देर शाम भूमि विवाद में पूर्व मुखिया धर्मेंद्र राय व उदय राय के गुट आपस में भिड़ गए। इस गोलीबारी में नागेन्द्र राय, अमरजीत राय व शीला देवी की मौत हो गई। जबकि, आधा दर्जन से अधिक घायल बताए जा रहे हैं। तेघड़ा के डीएसपी आशीष आनंद ने गोलीबारी व उसमें तीन लोगों की मौत की पुष्टि करते हुए बताया कि पुलिस घटना के सिलसिले में छापेमारी कर रही है। मंगलवार की शाम पटना के दीघा थाना क्षेत्र में बस स्‍टैंड पर गेट नंबर 97 के पास एक मिनरल वाटर प्‍लांट (आरओ प्‍लांट) संचालक को बाइक सवार अपराधियों ने गोलियों से भून डाला। वारदात को अंजाम देकर अपराधी आराम से भाग निकले। घटना का कारण फिलहाल ज्ञात नहीं। हालांकि, पुलिस के अनुसार घटना के पीछे भूमि विवाद है। दिन-दहाड़े व्‍यवसायी की हत्‍या के कारण स्‍थानीय लोगों को गुस्‍सा फूट पड़ा। उन्‍होंने सड़क जाम कर आगजनी की। जाम में दोनों तरफ एंबुलेंस सहित सैकड़ों वाहन फंस गए। उधर, पश्चिम चंपारण के बेतिया में मंगलवार को दिन-दहाड़े एक मछली व्यवसायी की गोली मारकर हत्या कर दी गई। अपराधियों ने बेतिया नगर थाना क्षेत्र के कोतवाली चौक व खिरिया घाट के बीच मछली व्यवसायी मुन्ना साह (26) को गोलियों से भून डाला। बाइक सवार दो अपराधियों ने व्‍यवसायी की बाइक को आगे से रोककर घटना को अंजाम दिया। घटना का कारण पूर्व का विवाद बताया जा रहा है। व्यवसायी रियल इस्टेट के कारोबार से भी जुड़ा था। मृतक के भाई झुन्ना साह के बयान पर एफआइआर दर्ज की गई। घटना के विरोध में आक्रोशित लोगों ने बेतिया मेडिकल कॉलेज में जमकर हंगामा किया। उन्‍होंने आरोपित के घर पर हमला कर तोड़फोड़ की तथा सड़क पर भी प्रदर्शन किया। भीड़ ने पुलिस के खिलाफ नारेबाजी व पुलिस जवानों के साथ हाथापाई भी की। बाद में पुलिस ने बल प्रयोग कर लोगों को खदेड़ दिया। आक्रोशित भीड़ ने एक कार में आग लगा दी। भीड़ ने एक पुलिस गाड़ी को भी फूंक दिया। एसपी जयंतकांत भी घटना स्थल पर पहुंचे। उधर, सहरसा के बिहड़ा-नवहट्टा मोड़ पर मंगलवार की शाम अपराधियों ने पूर्व प्रखंड प्रमुख तथा जेडीयू नेता व पार्टी के पूर्व प्रखंड अध्‍यक्ष विनोद भगत की गोली मारकर हत्‍या कर दी। वे अपराधियों ने विनोद भगत के साथ जा रहे उनके साला डॉ. नीलेश को भी गोली मार दी। घटना के विरोध में लोगों ने पटोरी बाजार में सड़क जाम कर दिया। पूर्णिया के सदर थाना क्षेत्र के सनोली चौक पर मंगलवार को अपराधियों ने एक किन्नर गुरु मुस्कान किन्नर की गोली मारकर हत्या कर दी। घटना तब हुई, जब किन्नरों की टीम अपने घर खुश्क़िबाग चौहान टोला से बधाई नाचने के लिए गुलाबबाग जा रही थी। सनोली चौक पर पहले से घात लगाए अपराधियों ने मुस्‍कान किन्‍नर के सिर में गोली मार दी तथा बाइक से फरार हो गए। सभी अपराधी नकाब पहने हुए थे। घटना वहां स्थित एक सीसीटीवी कैमरे में क‍ैद हो गई, जिसका वीडियो फुटेज वायरल हो गया है। वैशाली के पातेपुर थाना क्षेत्र के बाजितपुर करतार गांव में अज्ञात अपराधियों ने एक युवक बैद्यनाथ सहनी (20 साल) की हत्या कर दी। बैधनाथ सहनी का शव गांव के ही अरहर के खेत से मिला। अररिया के जाेकीहाट में भी एक किसान की हत्‍या कर दी गई।



 
