पूरे देश में कोरोना वायरस के लिए पुख्ता निगरानी तंत्र तैयार होगा। इसके लिए हर जिले में हर हफ्ते कोरोना का 200 टेस्ट अनिवार्य रूप से होगा। खास बात यह है कि ये टेस्ट उन लोगों का किया जाएगा, जिनमें कोरोना का कोई लक्षण नहीं है। इससे हर जिले में आम लोगों के शरीर में कोरोना वायरस की मौजूदगी का तत्काल पता लगाया जा सकेगा और बाद में उसके नियंत्रण के लिए विशेष कदम उठाये जा सकेंगे। ध्यान देने की बात है कि देश के सभी जिलों में सर्दी-खांसी-जुकाम-बुखार जैसे कोरोना के लक्षण वाले मरीजों का कोरोना टेस्ट पहले से अनिवार्य रूप से किया जा रहा है। स्वास्थ्य मंत्रालय ने सोमवार को जारी दिशानिर्देश में सभी राज्यों को हर जिले में कोरोना के जांच का बंदोबस्त करने को कहा है। इसके तहत हर जिले में छह सरकारी और चार निजी अस्पतालों को चुना जाएगा, जहां से सैंपल इकट्ठा किया जाएगा। जिन लोगों का सैंपल लिया जाएगा, उन्हें भी दो भागों में बांटा गया है। हाई-रिस्क ग्रुप में हेल्थ केयर वर्कर्स को रखा गया है और इनके हर हफ्ते 100 यानी महीने 400 सैंपल की जांच होगी। इसके अलावा बिना सर्दी-खांसी-जुकाम वाले मरीजों और गर्भवती महिलाओं को लो-रिस्क ग्रुप में रखा गया है। इन दोनों के हर हफ्ते 50-50 यानी महीने में 200-200 सैंपल की कोरोना की जांच होगी। इस तरह से पूरे देश में हर हफ्ते डेढ लाख और महीने में छह लाख ऐसे मरीजों का कोरोना टेस्ट सुनिश्चित किया जाएगा, जिनमें इसका कोई लक्षण नहीं है। दक्षिण कोरिया की कुछ कंपनियां भारत में कर रही हैं रैपिड टेस्टिंग का उत्पादन

स्वास्थ्य मंत्रालय ने यह भी साफ कर दिया कि ये टेस्ट केवल निगरानी के लिए होंगे और इसका इस्तेमाल कोरोना की पुष्टि के लिए नहीं किया जाएगा। वैसे तो यह टेस्ट पूरी तरह से एंटीबॉडी आधारित रैपिड टेस्टिंग पर आधारित होगा, जिसे सेरोलॉजी टेस्ट भी कहा जाता है। लेकिन चीन से आए रैपिड टेस्टिंग के फेल होने और सारे किट वापस किये जाने के कारण रैपिड टेस्टिंग पर रोक लगा दी गई थी। लेकिन दक्षिण कोरिया की कुछ कंपनियों ने भारत में रैपिड टेस्टिंग किट का उत्पादन शुरू किया है। इसके साथ ही पुणे स्थित नेशनल इंस्टीट्यूट ऑफ वायरोलॉजी ने भी एक रैपिड टेस्टिंग किट विकसित किया है और जायडस कडिला कंपनी को मास प्रोडक्शन के लिए टेक्नोलॉजी भी ट्रांसफर कर दिया है। स्वास्थ्य मंत्रालय के अनुसार फिलहाल जिला स्तर पर निगरानी में आरटी-पीसीआर आधारित किट से कोरोना की जांच शुरू की जाएगी। इसमें 25 सैंपल की जांच एक साथ की जाएगी। बाद में धीरे-धीरे उपलब्धता के अनुरूप इसकी जगह पर रैपिड टेस्टिंग किट का इस्तेमाल किया जाएगा। 
