मुंबई में एक कार्यक्रम के दौरान बारिश होने पर केंद्रीय मंत्री नितिन गडकरी ने अपने गृह राज्य महाराष्ट्र के हालिया चुनाव परिणामों की पृष्ठभूमि में भाजपा के राजनीतिक विरोधियों पर निशाना साधा। उपनगरीय विले पार्ले में शुक्रवार शाम को उनका खुले मंच पर साक्षात्कार हो रहा था। इसी दौरान बारिश शुरू हो गई। गडकरी और साक्षात्कार लेने वाले के लिए दो व्यक्ति छाता पकड़े खड़े थे। इसी दौरान गडकरी ने चुटकी लेते हुए कहा, 'जब आप बारिश में भीग जाते हैं, तो आपका भविष्य अच्छा होता है..पत्रकार ऐसा कहते हैं।' उनके इस बयान पर दर्शक हंसने लगे। मंत्री भी अपनी टिप्पणी पर हंसते दिखे। गडकरी की टिप्पणी राकांपा प्रमुख शरद पवार की सतारा में हुई चुनावी रैली के संदर्भ में थी जो लोकसभा उपचुनाव के लिए आयोजित की गई थी। उस रैली के दौरान बारिश होने लगी थी। बारिश में भीगते हुए 79 वर्षीय पवार का एक वीडियो और तस्वीरें वायरल हुई थीं। राजनीतिक पर्यवेक्षकों को लगता है कि पवार इसके माध्यम से एक राजनीतिक संदेश देने में सफल रहे और उपचुनाव में राकांपा उम्मीदवार ने अपने भाजपा प्रतिद्वंद्वी उदयनराजे भोसले को हराया था। कुल मिलाकर महाराष्ट्र विधानसभा में राकांपा को 2014 के मुकाबले 13 सीटें ज्यादा मिलीं। उसे कुल 54 सीटों पर कामयाबी मिली। शरद पवार पूरे देश और महाराष्‍ट्र में मराठा अस्मिता के प्रतीक हैं और वे ग्रेट मराठा के रूप में जाने जाते हैं। शरद पवार ने चुनावों के दौरान राजनीतिक फायदा उठाते हुए अपनी पार्टी में फिर से जान डाल दी और 78 वर्ष का जवान पवार एक बार फिर खड़ा हो गया। शरद पवार के प्रचार के कारण थकीहारी, नेतृत्वहीन कांग्रेस भी एक सम्मानजनक हालत में आ गई। सबसे बड़ी बात यह है कि लगभग 80 वर्ष के शरद पवार अभी भी राजनीतिक लड़ाई लड़ने को तैयार हैं। 
