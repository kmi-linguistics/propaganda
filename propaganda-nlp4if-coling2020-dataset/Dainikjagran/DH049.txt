कोरोना संकट के इस दौर के आगे निवेश की संभावनाएं उत्तर प्रदेश सरकार लगातार तलाश रही है। इसी प्रयास में सूक्ष्म, लघु एवं मध्यम उद्यम मंत्री सिद्धार्थनाथ सिंह ने सोमवार को थाईलैंड के पूर्व उप प्रधानमंत्री कोर्न दब्बरंसी से वीडियो कांफ्रेंसिंग की। दब्बरंसी ने आश्वस्त किया कि अक्टूबर में उद्यमियों का एक दल निवेश की संभावनाएं तलाशने के लिए उत्तर प्रदेश आएगा। साथ ही उन्होंने यूपी में फूड प्रोसेसिंग क्लस्टर बनाने की इच्छा जाहिर की।

एमएसएमई और खादी एवं ग्रामोद्योग मंत्री सिद्धार्थनाथ सिंह व प्रमुख सचिव डॉ. नवनीत सहगल ने ऑनलाइन संवाद करते हुए यूपी में निवेश का न्योता दिया, जिसे थाईलैंड के पूर्व उप प्रधानमंत्री कोर्न दब्बरंसी ने स्वीकार करते हुए कहा कि निवेश की संभावनाओं को तलाशने के लिए अक्टूबर में उद्यमियों का एक प्रतिनिधिमंडल यूपी भेजा जाएगा। उन्होंने प्रदेश की नई औद्योगिक और निवेश नीति में विशेष रुचि दिखाते हुए कहा कि यूपी के एमएसएमई सेक्टर में निवेश की असीम संभावनाएं हैं। कोर्न दब्बरंसी ने यह भी कहा कि जिस तरह उत्तर प्रदेश में एमएसएमई को बढ़ावा देने के लिए एक जिला एक उत्पाद (ओडीओपी) योजना चल रही है, उसी तरह थाईलैंड में भी ओटीओपी कार्यक्रम चलाया जा रहा है। उत्तर प्रदेश और थाईलैंड के एमएसएमई यदि आपस में तकनीक साझा करेंगे तो दोनों लाभान्वित होंगे। साथ ही हथकरघा उत्पादों के आयात और निर्यात को बढ़ावा भी मिलेगा। 
