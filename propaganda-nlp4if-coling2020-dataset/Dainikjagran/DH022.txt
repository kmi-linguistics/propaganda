पाकिस्तान के पूर्व प्रधानमंत्री नवाज शरीफ को अस्पताल से छुट्टी मिल गई है। अदालत से जमानत मिलने के बाद उनकी बेटी मरयम नवाज को भी रिहा कर दिया गया है। शरीफ को मंगलवार को ही छुट्टी मिल गई थी लेकिन उन्होंने बेटी मरयम के बिना घर जाने से इन्कार कर दिया था। अस्पताल में भर्ती मरयम ने कोर्ट के आदेशानुसार जमानत राशि और पासपोर्ट कोर्ट में जमा नहीं करवाए थे, इसकी वजह से उनकी रिहाई में देरी हुई। पाकिस्तान मुस्लिम लीग-नवाज (PML-N) की प्रवक्ता मरियम औरंगजेब ने बताया कि तीन बार देश के प्रधानमंत्री रहे शरीफ अपने घर पर ही रहेंगे, जहां निजी चिकित्सक डॉ अदनान मलिक उनकी देखभाल करेंगे। अदनान की देखरेख में घर पर ही आईसीयू यूनिट स्थापित की गई है। भ्रष्टाचार के मामले में सात साल जेल की सजा काट रहे शरीफ को लाहौर हाई कोर्ट ने स्वास्थ्य कारणों के चलते जमानत दी है। इस्लामाबाद हाइकोर्ट ने उनकी सजा आठ सप्ताह के लिए स्थगित कर दी है। जेल में सेहत बिगड़ने पर हाल में उन्हें अस्पताल में भर्ती कराया गया था। उनकी बेटी मरयम को चौधरी शुगर मिल भ्रष्टाचार मामले में हिरासत में लिया गया था। बता दें कि पाकिस्तान के पूर्व पीएम नवाज शरीफ की बेटी को मरयम नवाज को लाहौर हाई कोर्ट से राहत मिली है। कोर्ट ने मरयम नवाज को चौधरी शुगर मिल मामले में जमानत दी थी। पाकिस्तान मुस्लिम लीग-नवाज (Pakistan Muslim League- Nawaz) की नेता मरयम को 8 अगस्त को गिरफ्तार किया गया था। 
