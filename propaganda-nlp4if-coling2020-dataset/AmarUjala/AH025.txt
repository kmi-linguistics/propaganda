हाईकोर्ट की लखनऊ बेंच ने प्रगतिशील समाजवादी पार्टी के अध्यक्ष शिवपाल सिंह यादव समेत भाजपा विधायकों पंकज सिंह व नीरज वोरा और अपना दल के एमएलसी आशीष पटेल को बड़े सरकारी बंगले आवंटित करने के मामले में राज्य सरकार से जवाब तलब किया है। अदालत ने इन चारों विधायकों को भी नोटिस जारी किया है। जस्टिस पंकज कुमार जायसवाल और जस्टिस इरशाद अली की बेंच ने शुक्रवार को यह आदेश वकील मोतीलाल यादव की जनहित याचिका पर दिया। याची का कहना था कि नियमों की अनदेखी कर राजनीतिक वजहों से इन चारों विधायकों को बड़े बंगले दिए गए हैं। जसवंत नगर से विधायक शिवपाल यादव को लाल बहादुर शास्त्री मार्ग स्थित बंगला न. 6 दिया गया है जो पहले पूर्व मुख्यमंत्री मायावती को आवंटित था। बंगला न. 1 ए माल एवेन्यू विधान परिषद सदस्य आशीष पटेल को दिया गया है। यह बंगला पहले पूर्व मुख्यमंत्री एनडी तिवारी को आवंटित था। बंगला न. ए 4 दिलकुशा कॉलोनी व ए 6 दिलकुशा कॉलोनी क्रमश: पंकज सिंह व नीरज वोरा को दिए गए हैं। याची ने दलील दी कि ये सभी सिर्फ विधायक हैं, लिहाजा नियमानुसार टाइप छह के ये बंगले इन्हें नहीं आवंटित किए जा सकते। याचिका में इन सभी बंगलों के आवंटन को रद्द करने की मांग की गई है। याची ने हाईकोर्ट से बंगलों के आवंटन में नियमों का पूर्ण पालन कराने की गुजारिश की है। इससे पहले अदालत ने सरकारी वकील को याचिका पर पक्ष पेश करने के लिए राज्य सरकार से निर्देश लेने को हफ्ते भर का समय दिया था। लेकिन सरकारी वकील ने जवाब देने के लिए अदालत से और समय मांगा है। याचिका में राज्य सरकार के जरिए राज्य संपत्ति विभाग के प्रमुख सचिव, राज्य संपत्ति अधिकारी समेत चारों विधायकों को पक्षकार बनाया गया है।
