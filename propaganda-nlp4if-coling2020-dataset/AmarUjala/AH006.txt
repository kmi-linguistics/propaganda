यूपी में 11 सीटों पर हुए उपचुनाव में खराब प्रदर्शन के बाद बसपा सुप्रीमो मायावती ने बड़े बदलाव की घोषणा कर दी। उन्होंने कोऑर्डिनेटर, मंडल व जोन व्यवस्था भंग कर सेक्टर व्यवस्था लागू करने का एलान कर दिया। बसपा यूपी को चार सेक्टर में विभाजित कर कार्य करेगी और सेक्टर व बूथ कमेटियों को मजबूत बनाने पर ध्यान देगी। मायावती ने कार्यकर्ताओं से 2022 के विधानसभा चुनाव की तैयारियों में जुटने का आह्रवान किया है। उन्होंने उपचुनाव में पार्टी के खराब प्रदर्शन पर रिपोर्ट तलब की है। मायावती ने दानिश अली को लोकसभा संसदीय दल का नेता घोषित किया है। बता दें कि प्रदेश में हाल ही में हुए 11 विधानसभा सीटों के उपचुनाव में बसपा को एक भी सीट हासिल नहीं हुई। ऐसे में पार्टी का जनाधार लगातार कम होने की बात कही जा रही हैं। वहीं, मायावती ने मीडिया को संबोधित करते हुए कहा कि सपा व भाजपा ने एक साजिश के तहत यूपी के उपचुनाव में बसपा को हराया है लेकिन बसपा कभी भी अपने मूल्यों से समझौता नहीं करेगी।
