गृहमंत्री अमित शाह ने लोगों से ‘जनता कर्फ्यू' की प्रधानमंत्री की अपील का सख्ती से पालन करने का आग्रह करते हुए रविवार को कहा कि हम सभी मिलकर कोरोना की श्रृंखला को तोड़ें और देश को इस महामारी से बचाने में योगदान करें। शाह ने अपने ट्वीट में कहा, ‘जनता कर्फ्यू जो लोगों का आंदोलन है, वह शुरू हो चुका है। मैं प्रधानमंत्री नरेंद्र मोदी के आह्वान का सख्ती से पालन करने की अपील करता हूं।’ उन्होंने कहा, ‘मैं अपने देशवासियों से इसमें हिस्सा लेने का आग्रह करता हूं। हम सभी मिलकर कोरोना की श्रृंखला को तोड़ें और सामाजिक दूरी बनाकर एवं स्वयं को अलग रखकर देश को इस महामारी से बचायें।’ 
 
