कांग्रेस नेता मल्लिकार्जुन खड़गे ने आज कहा कि वह कांग्रेस अध्यक्ष राहुल गांधी से कांग्रेस-जद (एस) गठबंधन में पार्टी को आवंटित पदों में से मंत्रिमंडल के छह खाली स्थानों को तत्काल भरने के बारे में चर्चा करेंगे। 

उन्होंने कहा, ''अगर मैं दिल्ली में राहुल जी से मिलूंगा तो कांग्रेस को मिले मंत्रिमंडल के पदों में से खाली पड़े छह पदों को तत्काल भरने के बारे में चर्चा करूंगा ताकि हमारे मंत्री पद के उम्मीदवारों के बीच मतभेद पैदा न हो।” 

खड़गे का यह बयान ऐसे समय में आया है जब राज्य में पार्टी के नेता एम बी पाटिल और सतीश जारकीहोली ने कांग्रेस-जद (एस) सरकार में मंत्री पद नहीं मिलने पर नाखुशी जाहिर की थी। कर्नाटक में मंत्रिमंडल में जगह नहीं मिलने से रोशन बेग, एन ए हारिस, रामालिंगा रेड्डी और एच के पाटिल भी नाखुश हैं। पाटिल और जारकीहोली मंत्री पद नहीं मिलने को लेकर मुखर हैं। 

सत्ता के लिए समझौते के तहत कांग्रेस को मंत्रिपरिषद में 22 और जद (एस) को 12 सीटें मिली हैं। जद (एस)- कांग्रेस के बीच मंत्री पद को लेकर चली लंबी चर्चा के बाद मंत्रिमंडल का विस्तार छह जून को हुआ था जिसमें 25 नए मंत्री जोड़े गए। कांग्रेस अभी अपने छह नेताओं को मंत्रिमंडल में शामिल कर सकता है जबकि जद (एस) के कोटे की एक सीट खाली है। 

खड़गे ने कहा, “पार्टी आलाकमान उन के साथ (कांग्रेस के वरिष्ठ नेता जो पुरानी सरकार में भी मंत्री थे) चर्चा करेंगे और अगले कुछ दिनों में इस समस्या का समाधान निकाल लेंगे। कांग्रेस के महासचिव के सी वेणुगोपाल और गुलाम नबी आजाद नाखुश नेताओं से बातचीत कर रहे हैं। उन्होंने कहा, “ये सभी नेता विश्वासपात्र हैं और पार्टी छोड़ने की बात नहीं कही है क्योंकि वह पार्टी को मजबूत करने के इच्छुक हैं न कि उसे छोड़ने के।”
