

कर्नाटक में कांग्रेस-जेडीएस गठबंधन सरकार के गठन का फार्मूला तैयार हो गया है। सूत्रों के मुताबिक जेडीएस ने कांग्रेस को उपमुख्यमंत्री पद देने की पेशकश की है। अब कुमारस्वामी मंत्रिमंडल में उपमुख्यमंत्री कौन होगा इस पर आज फैसला होगा। दोनों दलों के नेता आज बेंगलुरु में मिलेंगे। वहीं बैठक में शामिल होने से पहले कांग्रेस नेता मल्लिकार्जुन खड़गे ने कहा कि हमारी पहली प्राथमिकता स्पीकर का चुनाव करना है। 

खड़गे ने कहा कि पहले स्पीकर का चुनाव होगा, फिर हम विश्वास मत प्राप्त करेंगे। बाकी नामों पर इसके बाद ही फैसला लिया जाएगा।  राहुल-सोनिया से मिले कुमारस्वामी

वहीं इससे पहले भावी मुख्यमंत्री एचडी कुमारस्वामी ने सोमवार को कांग्रेस अध्यक्ष राहुल गांधी और यूपीए अध्यक्ष सोनिया गांधी से मुलाकात की। दोनों पार्टियों के शीर्ष नेतृत्व ने यह फैसला किया कि सरकार चलाने के लिए एक समन्वय समिति बनेगी। कुमारस्वामी ने बताया कि उन्होंने राहुल और सोनिया को शपथग्रहण समारोह में आने का न्योता दिया है, जिसे दोनों ने स्वीकार कर लिया है। बुधवार को दोनों दलों के कई विधायक मंत्री पद की शपथ लेंगे। 

पार्टी सूत्रों का कहना है कि मुख्यमंत्री के साथ कुछ मंत्री ही शपथ लेंगे। विधानसभा में बहुमत हासिल करने के बाद मंत्रिमंडल का विस्तार किया जाएगा। दरअसल, कांग्रेस को डर है कि मंत्री न बनने से कुछ विधायक नाराज हो सकते हैं। इसका फायदा सीधे भाजपा को मिलेगा, इसलिए बुधवार को वह कुछ मंत्रियों को ही शपथ दिलाएगी। हालांकि, जेडीएस लगातार यह कोशिश कर रही है कि कांग्रेस के मंत्री भी शपथ लें।

कुमारस्वामी के शपथग्रहण में पहली बार एक मंच पर आएंगे अखिलेश-मायावती

राहुल और कुमारस्वामी की बैठक में इस बात पर भी फैसला हुआ कि विधानसभा अध्यक्ष कांग्रेस का होगा। माना जा रहा है कि आरवी देशपांडे को विधानसभा अध्यक्ष बनाया जा सकता है। इसके अलावा न्यूनतम साझा कार्यक्रम और एक समन्वय समिति का भी गठन किया जाएगा। जेडीएस नेता कुंवर दानिश अली ने कहा कि समन्वय समिति में दोनों पार्टियों के पांच से छह सदस्य शामिल होंगे।

वीवीपैट मशीन मामलाः येदियुरप्पा ने मुख्य चुनाव आयोग को लिखी चिट्ठी

मायावती से मिले कुमारस्वामी
दिल्ली पहुंचते ही एचडी कुमारस्वामी ने सबसे पहले बसपा प्रमुख मायावती से मुलाकात की। करीब 35 मिनट तक चली इस मुलाकात में विपक्षी दलों की एकजुटता और बसपा विधायक के सरकार में शामिल होने पर चर्चा हुई। कुमारस्वामी ने मायावती को भी शपथ ग्रहण समारोह में शामिल होने का न्योता भी दिया। बसपा नेताओं का कहना है कि मायावती शपथग्रहण में शामिल होंगी। कुमारस्वामी ने माकपा महासचिव सीतराम येचुरी को भी फोन कर शपथ ग्रहण समारोह में आने का न्योता दिया।  
