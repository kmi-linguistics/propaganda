कर्नाटक सरकार ने किसानों को बड़ी राहत दी है। मुख्यमंत्री एचडी कुमारस्वामी ने गुरुवार को अपने पहले बजट में किसानों के दो लाख रुपये तक के कर्ज को माफ करने की घोषणा की।  
 विधानसभा में बजट प्रस्ताव पेश करते हुए कुमारस्वामी ने कहा कि दो लाख से ऊंचे मूल्य के फसल ऋण को माफ करना सही नहीं होगा। उन्होंने कहा कि फसल ऋण माफी योजना से किसानों को 34,000 करोड़ रुपये का लाभ मिलेगा। मुख्यमंत्री ने कहा कि पहले चरण में उन्होंने 31 दिसंबर, 2017 तक सभी चूक वाले फसल ऋणों को माफ करने का फैसला किया है। गौरतलब है कि जेडीएस ने अपने चुनाव घोषणापत्र में किसानों का कर्ज माफ करने का वादा किया था। 

इन्हें बाहर रखा गया
बजट में सरकारी अफसरों, सहकारी क्षेत्र में काम करने वाले लोगों के परिवार और तीन साल से इनकम टैक्स भर रहे किसानों को कर्जमाफी से बाहर रखा गया है। 

समय पर कर्ज चुकाने वालों को 25000 रुपये
इसके अलावा जिन किसानों ने तय वक्त में कर्ज चुकाया है, उन्हें प्रोत्साहन राशि के तौर पर 25,000 रुपए सरकार द्वारा दिए जाएंगे। 

 24 घंटे के अंदर कर्ज माफी का वादा
 कुमारस्वामी ने कहा कि उन्होंने पूरी तरह अपनी सरकार बनने पर कृषि ऋण को 24 घंटे में माफ करने का वादा किया था। उन्होंने कहा कक हालांकि, राज्य के लोगों ने किसी एक पार्टी को बहुमत नहीं दिया है, लेकिन मुझे गठबंधन सरकार बनाने के लिए अच्छा अवसर मिला और साथ ही गठबंधन में मुख्यमंत्री के रूप में काम करने का मौका मिला। 

पेट्रोल-डीजल मंहगा हुआ कृषि ऋण माफी योजना की वजह से राज्य सरकार पर पड़ने वाले भारी बोझ के मद्देनजर कुमारस्वामी ने पेट्रोल पर कर की दर में 1.14 रुपये प्रति लीटर और डीजल पर 1.12 रुपये प्रति लीटर की वृद्धि का भी प्रस्ताव किया है। सरकार ने देसी शराब के सभी 18 स्लैब पर आबकारी शुल्क में चार प्रतिशत वृद्धि का भी प्रस्ताव किया है। 

ब्राह्मण विकास बोर्ड बनाने का प्रस्ताव रखा
कुमारस्वामी सरकार ने बजट में ब्राह्मण विकास बोर्ड बनाने का प्रस्ताव रखा ताकि समुदाय के आर्थिक रूप से पिछड़े लोगों का विकास किया जा सके। सरकार की योजना आठवीं सदी के अद्वैत दार्शनिक आदि शंकराचार्य की जयंती मनाने की भी है। कुमारस्वामी ने कहा कि ब्राह्मण समुदाय लंबे समय से मांग करता आया है कि समुदाय में आर्थिक रूप से पिछड़े लोगों के विकास के लिए सहायता दी जाए। इस उद्देश्य के लिए 25 करोड़ रुपये दिए गए।  
