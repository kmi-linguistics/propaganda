सीएम अरविंद केजरीवाल ने एक वीडियो बयान जारी कर के, दिल्ली में लॉकडाउन को लेकर सारे कयासों को शांत कर दिया है। मुख्यमंत्री केजरीवाल ने साफ किया कि दिल्ली में फिलहाल लॉकडाउन में किसी तरह की राहत नहीं दी जाने वाली है। सीएम ने एक वीडियो ब्रॉडकास्ट में दिल्ली में लॉकडाउन फिलहाल जारी रखते हुए, अगले हफ़्ते स्थिति की समीक्षा की बात कही है। अरविंद केजरीवाल ने ये भी कहा कि हालांकि दिल्ली में स्थिति अब नियंत्रण में है, लेकिन 11 ज़िलों में लगातार एक्टिव केस हैं, ऐसे में लॉकडाउन खोलने पर सरकार फिलहाल राज़ी नहीं है। दिल्ली के कोरोना मामलों की जानकारी देते हुए, सीएम ने बताया कि कुल 1893 मामले दिल्ली में फिलहाल हैं और 42 लोगों की कोरोना संक्रमण से मृत्यु हो चुकी है।

लेकिन सीएम केजरीवाल के इस वीडियो ब्रॉडकास्ट में एक बात पर चिंता भी की जानी चाहिए। उन्होंने कहा, ‘दिल्ली इस वक़्त सबसे मुश्किल दौर में है’ इसका एक अर्थ ये भी निकाला जा रहा है कि दिल्ली में कम्युनिटी संक्रमण के कुछ मामले हो सकते हैं। हाल ही में दिल्ली में नए इलाकों को हॉटस्पॉट के तौर पर भी नोटिफाई किया गया है। ऐसे में माना जा रहा है कि सरकार, पहले हालात देख लेना चाहती है। अगर कम्युनिटी इन्फेक्शन के मामले हैं, तो वे एक सप्ताह में सामने आ जाएंगे और सरकार उसके बाद ही लॉकडाउन को लेकर कोई फैसला करना चाहेगी। वहीं महाराष्ट्र में सरकार ने ग्रीन और ऑरेंज ज़ोन में कुछ प्रतिबंधों के साथ, बाकी कामकाज को शुरु करने और व्पापारिक प्रतिष्ठानों को शुरु करने का एलान किया है।
