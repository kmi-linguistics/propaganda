देश के विभिन्न हिस्सों में अब तक फंसे हुए प्रवासी मजदूरों की सुरक्षित घर वापसी की मांग को लेकर ऑल इंडिया सेंट्रल काउंसिल ऑफ ट्रेड यूनियन (एक्टू), अखिल भारतीय खेत व ग्रामीण मजदूर सभा व भाकपा माले कार्यकर्ताओं ने आज से दो दिवसीया भूख हड़ताल शुरू की. राष्ट्रव्यापी आह्वान के तहत आज पूरे देश में कोरोना से बचाव के नियमों का सख्ती से पालन करते हुए भूख हड़ताल का कार्यक्रम आरम्भ हो गया है.

बिहार भाकपा-माले के तीनों वर्तमान विधायक महबूब आलम, सुदामा प्रसाद और सत्यदेव राम भी दो दिवसीय अनशन पर बैठे हैं. प्रवासी मजदूरों की सुरक्षित घर वापसी, 3 महीने का मुफ्त राशन व 10 हजार रु लॉक डाउन भत्ता, पुलिस जुल्म पर रोक, सभी मुकदमों को खात्म करने, वेतन कटौती व नौकरी से हटाने की कार्रवाई पर रोक लगाने  सहित कई अन्य मांगों पर ये भूख हड़ताल की जा रही है.

भाकपा माले नेता धीरेन्द्र झा ने कहा कि हम एक ओर देख रहे हैं कि सरकार अमीरों और ताकतवर लोगों को घर पहुंचाने के लिए सारे उपाय कर रही है, वहीं दूसरी ओर मजदूरों को मरने-खपने के लिए छोड़ दिया गया है. उनपर लाठियां चल रही हैं और उन्हें जेल तक में डाला जा रहा है. ज्यादा मजदूर बिहार के ही हैं, लेकिन बिहार सरकार को इसकी तनिक भी चिंता नहीं है.

धीरेंद्र झा ने कहा कि मजदूर घर लौटना चाहते हैं, इसलिए हमारी मांग है कि सरकार उनको घर पहुंचाने की गारंटी करे. विगत दिनों काशी से दक्षिण भारत के तीर्थयात्रियों को 25 बसों व 4 क्रूजर से सुरक्षाकर्मियों के साथ अमीरों को घर भेजा गया था, लेकिन प्रवासी मजदूरों को उनके रहमोकरम पर छोड़ दिया है. यह भेदभाव क्यों किया जा रहा है? माले नेता धीरेन्द्र झा खेग्रामस कार्यालय में उपवास पर बैठे. शशि यादव के अलावा टेम्पो यूनियन के नेता मुर्तजा अली, मनरेगा सभा के सचिव दिलीप सिंह और आइसा नेता आकाश कश्यप भी मौजूद रहे.

बिहार राज्य कार्यालय में भाकपा माले सचिव कुणाल ने कहा कि हमारी पार्टी प्रवासी मजदूरों और गरीबों के साथ हो रहे अन्याय पर रोक लगाने की मांग करती है. माले राज्य सचिव कुणाल भाकपा (माले) राज्य कार्यालय में रसोईया नेता सरोज चौबे, एक्टू नेता रणविजय कुमार, (माले) पटना नगर कमिटी सदस्य अशोक कुमार, पन्नालाल सिंह, निर्माण मजदूर यूनियन नेता उपेंद्र प्रसाद, उमेश शर्मा, अर्जुन यादव के साथ उपवास पर शामिल हुए. श्रीकाकुलम, कन्याकुमारी में भी लोग प्रवासी मजदूरों की मांगों के समर्थन में भूख हड़ताल पर रहे. राज्यस्थान के उदयपुर और दार्जलिंग में भी लोगों ने भूख हड़ताल की. पश्चिम बंगाल में जूट मिल के कर्मचारियों ने मिल के गेट के बाहर विरोध प्रदर्शन किया और प्रवासी मजदूरों को सुरक्षित उनके घर पहुंचाने की सरकार से मांग की. जुट मिल कर्मचारियों ने मजदूरों को राशन और लॉकडाउन भक्ता देने की भी मांग की. एक्टू नेता रणविजय कुमार ने बताया कि सरकार सभी प्रवासी मजदूरों के लिए तीन महीने का राशन और 10 हजार रुपया तत्काल प्रदान करने की गारंटी करे. मुम्बई, सूरत, कोटा आदि जगहों पर हजारों बिहार व यूपी के प्रवासी मजदूर फंसे हुए हैं. उनकी हालत दिन-प्रतिदिन खराब होती जा रही है. उनके परिवार के सामने भी कई समस्याएं उठ खड़ी हुई हैं. लेकिन न तो इसके प्रति केंद्र सरकार चिंतित है और न ही राज्य की सरकार. हम बिहार सरकार से मांग करते हैं कि सभी प्रवासी मजदूरों के लौटने की अविलंब व्यवस्था करे. दो तरह की नीतियां नहीं चलने वाली है.

बिहार राज्य अराजपत्रित कर्मचारी महासंघ गोप गुट ने भी पटना में भूख हड़ताल व धरने का कार्यक्रम आईटीआई दीघा घाट में शुरू किया है. महासंघ के नेताओं ने प्रवासी असंगठित मजदूरों के आश्रय स्थलों पर राशन, भोजन, स्वच्छता की व्यवस्था करने, प्रवासी मजदूरों के हितार्थ कार्ययोजना घोषित करने एवं प्रवासी मजदूरों की नि:शुल्क स्वास्थ्य जांच करा कर सुरक्षित घर वापसी सुनिश्चित करने की मांग की. बिहार की राजधानी पटना में अन्य जगहों पर भी लोग उपवास कर रहे हैं. भोला पासवान शास्त्री भवन, आशियाना पटना में ऐक्टू नेता जितेंद्र कुमार, भाकपा माले व निर्माण मजदूर यूनियन नेता धर्मेंद्र व अन्य लोग भूख हड़ताल पर बैठे हुए हैं. पटना जिला के दुल्हिन बाजार और नौबतपुर, मसौढ़ी व पालीगंज में भी लोग भूख हड़ताल पर बैठे हैं. सभी जगहों पर कार्यालयों में उपवास चल रहा है.

भोजपुर, सिवान, बक्सर, मुज्जफरपुर, जहानाबाद, भागलपुर, अरवल, रोहतास आदि जिलों में भी उपवास आरम्भ हो गया है. भोजपुर मेंभाकपा माले विधायक सुदामा प्रसाद के अलावा जिला सचिव जवाहर लाल सिंह भी उपवास कर रहे हैं. सिवान में नईमुद्दीन अंसारी उपवास पर हैं. 
