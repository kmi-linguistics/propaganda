15 मार्च को चंद्रशेखर ने आज़ाद समाज पार्टी (एएसपी) के नाम से एक नई राजनीतिक पार्टी बनाने की घोषणा की है, जिसका स्वागत है।  क्योंकि लोकतंत्र में हरेक नागरिक को अपनी पार्टी बनाने का अधिकार है। परन्तु इस पार्टी का एजंडा अथवा राजनीति के बारे में अभी तक कोई भी घोषणा नहीं की गयी है।  प्रथमदृष्टया अभी तक आम जन में यह धारणा बनी है कि इसका मुख्य ध्येय दलित मुस्लिम गठजोड़ की राजनीति करना है जैसाकि पार्टी के गठन सम्बन्धी सम्मेलन से लगता है। यदि यह सही है तो यह प्रश्न उठना स्वाभाविक है कि क्या यह दलित-मुस्लिम गठजोड़ की सोशल इन्जीनियिरिंग का नया संस्करण है अथवा कुछ और। यह ज्ञातव्य हो कि इससे पहले बहुजन से सर्वजन में परिवर्तित बहुजन समाज पार्टी (बसपा) ऐसा प्रयोग करके अब पतन की ओर अग्रसर है, क्योंकि बीजेपी ने उसके इसी फार्मूले का प्रयोग करके उसकी ज़मीन का बड़ा हिस्सा छीन लिया है और उसे हिंदुत्व के छाते तले ले लिया है।

चूंकि चंद्रशेखर कांशी राम की राजनीतिक विचारधारा का अनुसरण करने का दावा करता है, अतः कांशी राम की बहुजन राजनीति की विचारधारा एवं रणनीति का विश्लेषण करना ज़रूरी है।  यह सर्विदित है कि कांशी राम ने दलितों की लामबंदी तो “बाबा तेरा मिशन अधूरा, कांशी राम करेंगे पूरा” के नारे से की थी। पर क्या उन्होंने बाबासाहेब की राजनीति के मिशन को कभी परिभाषित भी किया। क्या उन्होंने बाबासाहेब की सैद्धांतिक तथा एजंडा आधारित राजनीति का अनुसरण किया? क्या उन्होंने बाबासाहेब की जनांदोलन आधारित राजनीति को कभी अपनाया? क्या उन्होंने दलितों की भूमिहीनता को लेकर कोई भूमि आन्दोलन किया तथा स्वयं चार बार सत्ता में आने पर भूमि का आवंटन किया? क्या उन्होंने अपने नारे “जो ज़मीन सरकारी है, वो ज़मीन हमारी है” के नारे को चार बार सत्ता में आने पर लागू किया?

मायवती सरकार ने तो 2008 में दलित-आदिवासियों को वनाधिकार कानून के अंतर्गत भूमि आवंटित न करके सबसे बड़ा अन्याय किया है जिस कारण आज लाखों दलित-आदिवासी बेदखली का दंश झेल रहे हैं। क्या कांशी राम ने कभी दलित एजंडा बनाया अथवा जारी किया था? क्या उन्होंने “राजनीतिक सत्ता सब समस्यायों की चाबी है” का इस्तेमाल दलितों के विकास के लिए किया जैसाकि बाबासाहेब के इस नारे के दूसरे हिस्से में निहित “ इसका (राजनीतिक सत्ता) का इस्तेमाल समाज के विकास के लिए किया जाना चाहिए”, किया? क्या उन्होंने बाबासाहेब द्वारा आगरा के भाषण में दलितों की भूमिहीनता को दलितों की सबसे बड़ी कमजोरी के रूप में चिन्हित कर बाबासाहेब की तरह अपने जीवन के शेष भाग में दलितों को ज़मीन दिलाने के लिए संघर्ष करने का आवाहन किया? मेरे ज्ञान में इन सब सवालों का उत्तर “नहीं” में ही है।

यह सर्वविदित है कि बाबासाहेब ने कभी भी जाति के नाम पर वोट नहीं मांगा था। उनकी सारी राजनीति वर्गहित पर आधारित थी। बाबासाहेब ने स्वयम कहा था,” जो राजनीति वर्गहित की बात नहीं करती वह धोखा है”। बाबासाहेब ने जो भी पार्टियाँ (स्वतंत्र मजदूर पार्टी, शैडयूल्ड कास्ट्स फेडरेशन आफ इंडिया तथा रिपब्लिकन पार्टी ऑफ़ इंडिया) बनायीं उन सबका विस्तृत रेडिकल एजंडा था। उसमें दलित, मजदूर, किसान, भूमि आवंटन, महिलाएं, उद्योगीकरण, शिक्षा तथा स्वास्थ्य सुविधाएँ आदि प्रमुख मुद्दे रहते थे। इनमें एतहासिक तौर पर वंचित वर्गों जैसे दलितों, आदिवासियों तथा पिछड़ों के उत्थान के लिए विशेष व्यवस्थाएं करने की घोषणा भी थी।

बाबासाहेब की सभी पार्टियों ने समय समय पर भूमि आवंटन के लिए भूमि आन्दोलन चलाए थे जिनमे सबसे बड़ा अखिल भारतीय आन्दोलन रिपब्लिकन पार्टी द्वारा 6 दिसंबर 1964 से जनवरी 1965 तक चलाया गया था। इस भूमिं आंदोलन के दौरान 3 लाख से अधिक पार्टी कार्यकर्ताओं ने गिरफ्तारी दी थी तथा तत्कालीन कांग्रेस सरकार को बाध्य हो कर भूमि आवंटन, न्यूनतम मजदूरी तथा ऋण मुक्ति आदि मांगें माननी पड़ी थीं। क्या कांशी राम ने इन मुद्दों को लेकर कभी कोई जनांदोलन चलाया? दरअसल कांशी राम ने बाबासाहेब की जनांदोलन तथा एजंडा आधारित राजनीति को ख़त्म करके अवसरवादी तथा सौदेबाजी की राजनीति को स्थापित किया।  क्या आज कांशी राम की सिद्धांतविहीन, मुद्दाविहीन तथा अवसरवादी राजनीति का खामियाजा दलित भुगत नहीं रहे है? क्या कांशी राम ने सत्ता के लालच में घोर दलित भाजपा से तीन वर हाथ नहीं मिलाया था? क्या कांशी राम ने उन दलित विरोधी गुंडों तथा माफियायों को टिकट नहीं दिए थे जिनसे दलितों की लडाई थी? क्या यह कहना सही है कि कांशी राम का मिशन तो सही था पर मायावती उससे भटक गयी है? यदि निष्पक्ष हो कर देखा जाए तो ऐसा कहना बिलकुल गलत है क्योंकि मायावती ने तो कांशी राम के एजंडे को ही पूरी ईमानदारी से आगे बढाया है। 
