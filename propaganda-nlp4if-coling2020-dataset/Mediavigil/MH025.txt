आज कल टीवी स्क्रीन पर फिर से आंकड़ों का दौर आया है! एक ऐसा विचित्र समय आया है की, हर चैनल पर कोरोना संक्रमित, संक्रमण से बाहर निकले और कोरोना संक्रमण से मरने वालों की संख्या किसी चुनावी नतीजे की तरह निरंतर दिखाई जा रही है! ऐसे वक़्त में जब पूरा विश्व इस डेटा का उपभोक्ता बना हुआ है, तब एक अहम सवाल उठता है, कि क्या हमें इस डेटा को समझने के लिए कुछ नए पैमाने और कुछ नयी इकाइयों की, ज़रूरत नहीं है? जहां एक तरफ भीलवाड़ा के कलेक्टर राजेंद्र भट्ट को भी सुनना ज़रूरी है तो वहीँ बहुसंख्यक आदिवासी प्रदेशों के मुख्य मंत्रियों के सवालों पर ध्यान देना भी ज़रूरी! जहां एक तरफ संक्रमित लोगों की संख्या जानना भी आवश्यक है, तो वहीँ दूसरी तरफ कितने टेस्ट हुए वो जानना भी अनिवार्य है! एक डेटा एनालिस्ट होने के नाते हमें ये सिखाया जाता है की डेटा दुनिया को देखने का एक दृष्टिकोण है, परन्तु एकमात्र द्रष्टिकोण नहीं है, इसीलिए, हमारी कोशिश यहाँ ये रहेगी की आप सारे अपवादों और कार्नर केसेस को समझें।

पहले 30 दिन में कोरोना से बड़ा सिस्टम का संकट बीते कुछ दिनों में झारखण्ड और छत्तीसगढ़ के मुख्यमंत्रियों ने अपनी विवशताओं के बारें में विस्तार से चर्चा की है। एक तरफ झारखंड के सीएम हेमंत सोरेन ने इस बात पर दुःख जाहिर किया है कि झारखण्ड ने 21 मार्च से केंद्र से PPE, वेंटिलेटर, टेस्टिंग किट्स का अनुरोध किया था, वो भी उन्हें समय पर वो मुहैय्या नहीं कराये गए। उनके मुताबिक, प्रदेश ने, केंद्र से 300 थर्मल स्कैनर और 75,000 PPE किट्स की मांग रखी थी, बावजूद इसके उन्हें सिर्फ 100 थर्मल स्कैनर और 5000 PPE किट्स ही उपलब्ध कराये गए। इसी तरह छत्तीसगढ़ के मुख्य मंत्री, भूपेश बघेल ने केंद्र से जन धन की राशि को 500 से बढाकर 750 करने का अनुरोध किया था। जब एक ओर उत्तर प्रदेश सरकार ने 15 जिलों को सील करने का निर्णय लिया, उड़ीसा और पंजाब ने 1 मई तक लॉकडाउन बढ़ाने की अधिसूचना जारी की है। हालात अंततः वहीं पहुंचने लगे हैं, जहां उनके जाने की उम्मीद थी। सबसे पहले सूरत में प्रवासी मजदूर वेतन और अपने राज्य पहुंचाने की मांग करते हुए, हुए सड़कों पर उतर आते है-वहाँ आगज़नी और हंगामा होता है, सीलिंग के निर्देश के बाद उत्तर प्रदेश के बाजारों में भीड़ इकट्ठी हो जाती हैं, पंजाब में निहंग साधु-पुलिस से झगड़े में, एक पुलिसकर्मी का हाथ काट देते हैं, दिल्ली में एक शेल्टर होम में आग लगा दी जाती है तो ये लेख लिखे जाते समय, बिहार में किसान सड़कों पर प्रदर्शन कर रहे होते हैं। इसी सब के साथ ICMR दावा कर रहा होता है कि हम अभी कम्युनिटी ट्रांसमिशन की स्टेज में नहीं पहुंचे है और हमारे हालात बाकी देशों से बेहतर हैं, पंजाब के मुख्य मंत्री कह देते हैं कि उनका राज्य स्टेज 3 में हैं। तब इन इन विरोधाभासी बयानों और निर्णयों के चलते, कुछ स्वाभाविक प्रश्न खड़े हो जाते हैं और इन सब को समझने के लिए एक सारगर्भित परिप्रेक्ष्य का होना ज़रूरी हो जाता है।

समस्या के जितने पहलू, उतने ही समाधान के चरण इन समस्याओं को हम तीन पहलुओं में बाँट सकते हैं। पहला, राज्यों के स्तर पर क्योंकि स्वास्थ्य राज्य का विषय हैं, तो क्या हम राज्य स्तर पर लॉजिस्टिकली इस संकट से लड़ने के लिए तैयार हैं? दूसरा, क्योंकि हाल में केंद्र सरकार ने फंड्स समेत कोरोना से लड़ाई के तमाम संसाधन, अपने पाले में कर लिए हैं – तो क्या केंद्र और राज्य सरकारों में आपसी ताल मेल हैं? और तीसरा क्या हमारी सरकारें निर्णय लेते वक़्त अपवादों पर विचार कर रही हैं?
कितने तैयार हैं राज्य?

ICMR के मुताबिक़ अब तक भारत में, 12 अप्रैल रात 9 बजे तक 1,95,748  सैंपल और  1,81,028 लोगों की टेस्टिंग हो चुकी है। इसमें से कुछ 8312 कोरोना पॉजिटिव पाए गए हैं। 12 अप्रैल के दिन 15,583 सैंपल रिपोर्ट किये गए, इनमें से 544 कोरोना संक्रमित पाए गए। टेस्ट्स के मामले में भारत का प्रतिदिन टेस्ट औसत, इस वक़्त विश्व के महज 21 देशों से ही ज्यादा है, इन 21 देशों में इथियोपिया, बांग्लादेश, नेपाल, म्यांमार जैसे नाम शुमार हैं और ग़ौरतलब है कि इन देशों की आबादी और विविधता, हमारी तुलना में कुछ नहीं है। यहाँ तक कि हमारी मीडिया का चहेता पाकिस्तान भी हमारे देश से ज्यादा टेस्ट कर रहा है। आंकड़ों के मुताबिक भारत प्रति मिलियन केवल 110 कोरोना परीक्षण ही कर रहा है, वही पाकिस्तान प्रति मिलियन 203 टेस्ट्स कर रहा है। तो हमारे यहाँ कोरोना के कम मामलों का पाए जाने का एक कारण, कम टेस्टिंग भी है। राज्यों द्वारा संचालित टेस्ट लैब्स, केवल 36% क्षमता पर ही काम कर रही हैं। अगर हम प्रदेशों के हालात समझना चाहते हैं तो कुछ डेटा पर नज़र डालनी होगी। नीचे दिए गए ग्राफ में, 10 अप्रैल तक के आंकड़ों को देखें तो पता चलता है कि महाराष्ट्र में सबसे अधिक 30,229 टेस्ट्स किये गए हैं, उसके बाद राजस्थान में 18,281, केरल में 11,826, दिल्ली में  9,363 सैंपल की जांच हुई है। इन चार राज्यों के टेस्ट्स, देश के कुल परीक्षणों का 50 फीसदी से ज्यादा हिस्सा बनाते हैं। दूसरी बात, PPM (Tests per million) का आंकड़ा  दिल्ली में 464 और केरल में 335 है, जबकि वहीं प. बंगाल में ये संख्या घट कर 19, बिहार और उत्तर प्रदेश में औसतन 38 ही रह जाती है। जबकि इन राज्यों की आबादी कहीं ज़्यादा है। इससे पहली बात ये सामने आती है, कि राज्यों में उनकी जनसंख्या के मुताबिक़ टेस्टिंग नहीं की जा रही है। दूसरी बात इतने बड़े अंतर का मतलब ये भी है की हर राज्य के पास पर्याप्त मात्र में टेस्टिंग किट्स उपलब्द्ध नहीं है।   
